<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Murdo en la Orienta Ekspreso - Parto 2</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<header>
  <h1>Parto 2 — La atestaro</h1>
</header>

<section class="chapter" epub:type="bodymatter chapter" id="chapter_01">

  <h2>Ĉapitro 1 — La atesto de la konduktoro de la wagon lit</h2>

  <p>En la manĝ-vagono ĉio estis preta. Poirot kaj S-ro Bouc sidis kune ĉe la alia flanko de tablo. La kuracisto sidis ĉe la alia flanko de la trairejo. Sur la tablo antaŭ Poirot estis plano de la vagono Istanbul-Calais, kun la nomoj de la pasaĝeroj surskribitaj per ruga inko. La pasportoj kaj la biletoj estis en amaso ĉe unu flanko. Estis ankaŭ skribpapero, inko, plumoj kaj krajonoj.</p>

  <p>“Bonege,” diris Poirot. “Ni povas senprokraste komenci nian enketon. Unue, ni devas ricevi la ateston de la konduktoro de la Wagon Lit. Kredeble vi ion scias pri li. Kian karakteron li havas? Ĉu li estas viro kies vorto estas fidinda?”</p>

  <p>“Sendube. Pierre Michel laboris por la kompanio dum pli ol dek kvin jaroj. Li estas franco kaj loĝas apud Calais. Tute honesta. Eble li estas ne rimarkinda pro cerbkapablo.”</p>

  <p>Poirot komprene kapjesis. “Bone,” li diris. “Ni vidu lin.”</p>

  <p>Pierre Michel jam retrovis iom de sia aplombo, sed li estis ankoraŭ tre nervoza.</p>

  <p>“Mi esperas, ke la sinjoro ne pensos, ke okazis ia malatento miaflanke,” li diris maltrankvile. “Estas terura afero, kio okazis. Mi esperas, ke la sinjoro ne opinias min kulpa iamaniere?”</p>

  <p>Trankviliginte la timojn de la viro, Poirot komencis fari siajn demandojn. Li unue eltrovis la nomon kaj adreson de Michel, dum kiom da tempo li laboris sur la fervojo, kaj dum kiom da tempo li deĵoris sur la nuna aparta vojo. Li jam sciis ĉi tiujn detalojn, sed la rutinaj demandoj taŭgis por trankviligi la viron.</p>

  <p>“Kaj nun,” daŭrigis Poirot, “ni venu al la okazintaĵoj de la hieraŭa nokto. S-ro Ratchett iris al la lito--kiam?”</p>

  <p>“Preskaŭ tuj post la vespermanĝo, sinjoro. Antaŭ ol ni forlasis Beograd. Tion li ankaŭ faris la antaŭan nokton. Li ordonis, ke mi pretigu la liton dum li manĝis, kaj mi tion faris.”</p>

  <p>“Ĉu iu poste eniris lian kupeon?”</p>

  <p>“Lia servisto, kaj lia usona sekretario, sinjoro.”</p>

  <p>“Iu alia?”</p>

  <p>“Ne, sinjoro, ne laŭ mia scio.”</p>

  <p>“Bone. Kaj ĉu tio estas la lasta fojo kiam vi vidis lin aŭ aŭdis pri li?”</p>

  <p>“Ne sinjoro. Vi forgesas, ke li uzis sian sonorilon ĉirkaŭ dudek antaŭ la unua--baldaŭ post nia halto.”</p>

  <p>“Precize kio okazis?”</p>

  <p>“Mi frapis ĉe la pordo, sed li vokis kaj diris ke li faris eraron.”</p>

  <p>“Anglalingve aŭ franclingve?”</p>

  <p>“Franclingve.”</p>

  <p>“Diru la precizajn vortojn.”</p>

  <p>“<i>Ce n’est rien. Je me suis trompé. </i>”</p>

  <p>“Vi estas prava,” diris Poirot. “Tion mi aŭdis. Kaj tiam vi foriris?”</p>

  <p>“Jes, sinjoro.”</p>

  <p>“Ĉu vi reiris al via sidloko.”</p>

  <p>“Ne, sinjoro. Unue mi iris responde al alia sonorilo, kiu ĵus sonis.”</p>

  <p>“Nu, Michel, mi faros gravan demandon. Kie vi estis je kvarono post la unua?”</p>

  <p>“Mi, sinjoro? Mi estis sur mia seĝeto ĉe la fino -- rigardanta tra la koridoro.”</p>

  <p>“Vi estas certa?”</p>

  <p>“<i>Mais oui</i>--almenaŭ----”</p>

  <p>“Jes?”</p>

  <p>“Mi iris en la apudan vagonon, la Atenan vagonon, por paroli al mia kolego tie. Ni parolis pri la neĝo. Tio estis iom post la unua. Mi ne povas diri la precizan horon.”</p>

  <p>“Kaj vi revenis--kiam?”</p>

  <p>“Unu el miaj sonoriloj sonis, sinjoro, mi memoras--mi diris al vi. Estis la usonanino. Ŝi funkciigis ĝin kelkajn fojojn.”</p>

  <p>“Mi memoras,” diris Poriot. “Kaj poste?”</p>

  <p>“Post tio, sinjoro? Mi respondis al via sonorilo kaj alportis al vi mineral-akvon. Eble duonhoron poste, mi pretigis la liton en alia kupeo--tio de la juna usonano, la sekretario de S-ro Ratchett.”</p>

  <p>“Ĉu S-ro MacQueen estis sola en sia kupeo kiam vi iris por pretigi la liton?”</p>

  <p>“La angla kolonelo el n-ro 15 estis kun li. Ili sidis parolante.”</p>

  <p>“Kion faris la kolonelo kiam li foriris de S-ro MacQueen?”</p>

  <p>“Li reiris al sia kupeo.”</p>

  <p>“N-ro 15--tio estas apud via seĝo, ĉu ne?”</p>

  <p>”Jes, sinjoro, ĝi estas la dua kupeo de tiu fino de la koridoro.”</p>

  <p>“Lia lito estis jam preta?”</p>

  <p>”Jes, sinjoro. Mi pretigis ĝin dum li manĝis.”</p>

  <p>“Je kioma horo ĉio ĉi tio okazis?”</p>

  <p>“Mi ne povas diri precize. Certe ne pli malfrue ol la dua.”</p>

  <p>“Kaj post tio?”</p>

  <p>“Post tio, sinjoro, mi sidis sur mia seĝo ĝis la mateno.”</p>

  <p>“Vi ne reiris en la Atenan vagonon?”</p>

  <p>“Ne, sinjoro.”</p>

  <p>“Eble vi dormis?”</p>

  <p>“Mi opinias, ke ne, sinjoro. La senmova trajno malhelpis min dormeti kiel mi kutime faras.”</p>

  <p>“Ĉu vi vidis iun el la pasaĝeroj en la koridoro?”</p>

  <p>La viro pripensis. “Unu el la sinjorinoj iris al la malproksima tualetejo.”</p>

  <p>“Kiu sinjorino?”</p>

  <p>“Mi ne scias, sinjoro. Estis ĉe la malproksima fino, kaj ŝia dorso frontis min. Ŝi portis skarlatan kimonon kun drakoj sur ĝi.”</p>

  <p>Poirot kapjesis. “Kaj post tio?”</p>

  <p>“Nenio, sinjoro, ĝis la mateno.”</p>

  <p>“Vi estas certa?”</p>

  <p>“Ha, pardonu min, sinjoro. Vi malfermis vian pordon kaj momente elrigardis.”</p>

  <p>“Bone, mia amiko,” diris Poirot. “Mi scivolis, ĉu vi memoros tion. Flanke, mi vekiĝis pro io, kio sonis kvazaŭ io peza falis kontraŭ mian pordon. Ĉu vi havas ian ideon, kio ĝi povus esti?”</p>

  <p>La viro rigardis lin. “Estis nenio, sinjoro. Nenio, mi estas certa pri tio.”</p>

  <p>“Do, mi havis malbonan sonĝon,” diris Poirot filozofe.</p>

  <p>“Se tio, kion vi aŭdis, ne estis io en la apuda kupeo,” diris S-ro Bouc.</p>

  <p>Poirot ne atentis la sugeston. Eble li deziris ne fari tion antaŭ la konduktoro.</p>

  <p>“Ni parolu pri alia punkto,” li diris. “Se ni supozus, ke hieraŭ nokte murdinto eniris la trajnon, ĉu estus tute certe, ke li ne povus lasi ĝin post la faro de la krimo?”</p>

  <p>Pierre Michel kapneis.</p>

  <p>“Nek, ke li povus esti kaŝita ie en ĝi?”</p>

  <p>“Oni jam bone serĉis,” diris S-ro Bouc. “Formetu tiun ideon, mia amiko.”</p>

  <p>“Krome,” diris Michel, “neniu povis eniri la dorm-vagonon sen ke mi vidu lin.”</p>

  <p>“Kie estis la lasta haltejo?”</p>

  <p>“Vincovci.”</p>

  <p>“Je kioma horo?”</p>

  <p>“Ni devus ekveturi de tie je 11.58. Sed pro la vetero ni malfruis dudek minutojn.”</p>

  <p>“Estas eble, ke iu envenis de la ordinara parto de la trajno?”</p>

  <p>“Ne, sinjoro. Post la vespermanĝo la pordo inter la ordinaraj vagonoj kaj la dorm-vagonoj estas ŝlosita.”</p>

  <p>“Ĉu vi malsupreniris de la trajno ĉe Vincovci?”</p>

  <p>“Jes, sinjoro. Mi iris sur la kajon kiel kutime kaj staris apud la ŝtupo de la vagono. La aliaj konduktoroj same faris.”</p>

  <p>“Kio pri la antaŭa pordo? Tiu apud la manĝ-vagono?”</p>

  <p>“Ĝi estas ĉiam ŝlosita de interne.”</p>

  <p>“Nuntempe, ĝi ne estas.”</p>

  <p>La viro aspektis surprizata, sed lia vizaĝo heliĝis.</p>

  <p>“Sendube unu el la pasaĝeroj malfermis ĝin por rigardi la neĝon.”</p>

  <p>“Kredeble,” diris Poirot.</p>

  <p>Li pense frapetis sur la tablon dum unu du minutoj.</p>

  <p>“La sinjoro ne kulpigas min?” diris la viro timeme.</p>

  <p>Poirot afable ridetis je li.</p>

  <p>“Vi havis malbonŝancon, mia amiko,” li diris. “Ha! Unu alia punkto. Vi diris, ke alia sonorilo sonis je la momento kiam vi frapis la pordon de S-ro Ratchett. Efektive, mi mem aŭdis ĝin. Al kiu ĝi apartenis?”</p>

  <p>“Ĝi estis la sonorilo de la Princino Dragomiroff. Ŝi volis, ke mi alvoku ŝian servistinon.”</p>

  <p>“Kaj vi tion faris?”</p>

  <p>“Jes, sinjoro.”</p>

  <p>Poirot pense studis la planon antaŭ li, kaj klinis sian kapon.</p>

  <p>“Tio sufiĉas por la nuna momento,” li diris.</p>

  <p>“Dankon, sinjoro.”</p>

  <p>La viro stariĝis. Li rigardis S-ron Bouc.</p>

  <p>“Ne ĝenu vin,” diris la lasta. “Mi ne povas rimarki ian malatenton viaflanke.”</p>

  <p>Tre kontenta, Pierre Michel foriris.</p>

</section>

<section class="chapter" epub:type="bodymatter chapter" id="chapter_02">

  <h2>Ĉapitro 2 — La atesto de la sekretario</h2>

  <p>Dum minuto Poirot restis perdita en siaj pensoj.</p>

  <p>“Mi opinias,” li fine diris, “ke estus bone denove paroli kun S-ro MacQueen pro tio, kion ni nun scias.”</p>

  <p>La juna usonano baldaŭ aperis.</p>

  <p>“Nu,” li diris, “kiel aferoj progresas?”</p>

  <p>“Ne tro malbone. De post nia lasta interparolado mi eltrovis ion--la identecon de S-ro Ratchett.”</p>

  <p>Hector MacQueen antaŭenklinis pro intereso.</p>

  <p>“Jes,” li diris.</p>

  <p>“Ratchett, kiel vi supozis, estis nur pseŭdonimo. Ratchett estis Cassetti, la viro kiu aranĝis infanŝteladon -- inkluzive de la afero pri eta Daisy Armstrong.”</p>

  <p>Esprimo de mirego aperis sur la vizaĝon de MacQueen; poste ĝi malheliĝis.</p>

  <p>“La malbenita aĉulo!” li ekkriis.</p>

  <p>“Vi havis nenian ideon pri tio, S-ro MacQueen?”</p>

  <p>“Ne, sinjoro,” decide diris la juna usonano. “Se mi scius tion, mi fortranĉus la dekstran manon antaŭ ol labori por li!”</p>

  <p>“Vi havas fortan senton pri la afero, S-ro MacQueen.”</p>

  <p>“Mi havas apartan kaŭzon por tion fari. Mia patro estis la regiona prokuristo, kiu prizorgis la aferon, S-ro Poirot. Mi vidis S-inon Armstrong pli ol unufoje--ŝi estis bela virino. Tiel simpatia kaj korrompita.” Lia vizaĝo malheliĝis. “Se iam viro meritis tion, kion li ricevis, Ratchett aŭ Cassetti estis tia viro. Mi estas kontenta pro lia fino. Tia viro ne decis vivi!”</p>

  <p>“Vi sentas, preskaŭ kvazaŭ vi estus preta fari mem la bonan agon?”</p>

  <p>“Vere. Mi----” Li paŭzis, tiam ruĝiĝis iom kulpe. “Ŝajnas, ke mi kulpigas min.”</p>

  <p>“Mi estus pli ema suspekti vin, S-ro MacQueen, se vi elmontrus tro da bedaŭro pro la morto de via estro.”</p>

  <p>“Mi opinias, ke mi ne povus tion fari, eĉ por savi min de la ekzekutisto,” diris MacQueen severe. Tiam li aldonis: “Se mi ne estas tro scivolema, kiel vi eltrovis tion? La identecon de Cassetti, mi intencas diri.”</p>

  <p>“Per parto de letero trovita en lia kupeo.”</p>

  <p>“Sed certe--mi volas diri--ĉu tio ne estis tre senzorga de la maljunulo?”</p>

  <p>“Tio dependas,” diris Poirot, “de la vidpunkto.”</p>

  <p>Tiu rimarko ŝajne estis malklara al la junulo. Li rigardis Poirot kvazaŭ penanta kompreni lin.</p>

  <p>“Mia nuna devo,” diris Poirot, “estas eltrovi pri la movadoj de ĉiu en la trajno. Oni ne bezonas ofendiĝi. Ĝi estas nur rutina afero.”</p>

  <p>“Kompreneble. Komencu jam nun kaj permesu, ke mi montru mian bonan karakteron se tio estas ebla.”</p>

  <p>“Mi ne bezonas peti de vi la numeron de via kupeo,” diris Poirot ridetante, “ĉar mi estis en ĝi kun vi dum unu nokto. Ĝi estas la dua-klasa kupeo n-roj 6 kaj 7, kaj post mia foriro vi estis sola en ĝi.”</p>

  <p>“Prave.”</p>

  <p>“Nu, S-ro MacQueen, mi deziras ke vi rakontu al mi kion vi faris hieraŭ vespere post kiam vi forlasis la manĝ-vagonon.”</p>

  <p>“Tio estas tute facila. Mi reiris al mia kupeo, iom legis, eliris sur la kajon en Beograd, decidis ke estas tro malvarme, kaj ree eniris. Mi parolis dum mallonga tempo al juna anglino, kiu estas en la kupeo apud la mia. Tiam mi konversaciis kun tiu anglo, Kolonelo Arbuthnot -- efektive, mi opinias, ke vi pasis nin dum ni parolis. Poste mi iris al S-ro Ratchett, kaj, kiel mi jam diris al vi, skribis notojn pri leteroj skribotaj. Mi adiaŭis lin kaj foriris. Kolonelo Arbuthnot ankoraŭ staris en la koridoro. Lia kupeo estis jam preta por la nokto, kaj mi proponis, ke li venu al mia. Mi mendis trinkaĵojn kaj ni komencis paroli. Ni diskutis pri la politikoj de la mondo kaj la registara sistemo en Hindujo, kaj pri niaj ĝenaĵoj rilate al la financa situacio kaj la krizo en New York. Kutime mi ne amikiĝas kun britoj--ili estas tro fieraj--sed mi ŝatis lin.”</p>

  <p>“Ĉu vi scias je kioma horo li forlasis vin?”</p>

  <p>“Iom malfrue. Preskaŭ la dua, mi opinias.”</p>

  <p>“Vi rimarkis, ke la trajno haltis?”</p>

  <p>“Jes. Ni iom scivolis pri ĝi. Ni elrigardis kaj vidis ke la neĝo estas iom dika, sed ni ne opiniis ĝin grava.”</p>

  <p>“Kio okazis, kiam Kolonelo Arbuthnot fine adiaŭis vin?”</p>

  <p>“Li iris al sia kupeo, kaj mi alvokis al la konduktoro, ke li pretigu mian liton.”</p>

  <p>“Kie vi estis dum li tion faris?”</p>

  <p>“Mi staris tuj ekster la pordo en la koridoro fumante cigaredon.”</p>

  <p>“Kaj poste?”</p>

  <p>“Poste mi enlitiĝis kaj dormis ĝis la mateno.”</p>

  <p>“Dum la vespero ĉu vi eliris la trajnon?”</p>

  <p>“Arbuthnot kaj mi pensis ke ni eliros la trajnon en Vincovci por iom malrigidigi la krurojn. Sed estis terure malvarme kaj ni baldaŭ ensaltis.”</p>

  <p>“Per kiu pordo vi eliris?”</p>

  <p>“Per tiu plej proksima al nia kupeo.”</p>

  <p>“Ĉu vi memoras ĉu ĝi estis ŝlosita?”</p>

  <p>MacQueen momente pripensis. “Mi pensas, ke jes. Almenaŭ estis speco de barilo fiksita trans la tenilo. Ĉu pri tio vi parolas?”</p>

  <p>“Jes. Kiam vi reeniris la trajnon, ĉu vi remetis tiun baron?”</p>

  <p>“Ne, mi pensas, ke ne. Mi estis la lasta, kiu eniris. Ne, mi ne memoras, ke mi tion faris.”</p>

  <p>Li aldonis subite, “Ĉu tio estas grava punkto?”</p>

  <p>“Povas esti. Nu, mi supozas, sinjoro, ke kiam vi kaj Kolonelo Arbuthnot sidis parolante, la pordo de via kupeo en la koridoro estis malfermita?”</p>

  <p>Hector MacQueen kapjesis.</p>

  <p>“Mi deziras, ke se eble, vi diru al mi ĉu iu iris laŭ la koridoro <i>post</i> kiam la trajno forlasis Vincovci ĝis la horo kiam vi fine apartiĝis.”</p>

  <p>MacQueen kuntiris la brovojn. “Mi opinias, ke la konduktoro trairis ĝin unufoje, venante de la direkto al la manĝ-vagono. Kaj virino iris en la kontraŭan direkton.”</p>

  <p>“Kiu virino?”</p>

  <p>“Mi ne povas diri. Vere, mi ne rimarkis. Je tiu momento mi argumentis kun Arbuthnot. Ŝajnas al mi, ke mi povas memori ekvidon de ia skarlata silkaĵo pasanta la pordon. Mi ne rigardis, kaj ĉiuokaze mi ne vidus la vizaĝon de la persono. Kiel vi scias, mia kupeo frontas al la manĝ-vagona fino de la trajno, tiel ke virino irante tra la koridoro en tiun direkton havus sian dorson al mi tuj post kiam ŝi estus pasinta la pordon.”</p>

  <p>Poirot kapjesis. “Ŝi iris al la tualetejo, mi supozas?”</p>

  <p>“Mi supozas, ke jes.”</p>

  <p>“Kaj vi vidis ŝin reveni?”</p>

  <p>“Nu, ne. Nun ke vi menciis ĝin, mi ne rimarkis ŝin reveni, sed mi supozas, ke ŝi devis tion fari.”</p>

  <p>“Ankoraŭ unu demando. Ĉu vi fumas pipon, S-ro MacQueen?”</p>

  <p>“Ne, sinjoro, mi ne tion faras.”</p>

  <p>Poirot paŭzis momenton.</p>

  <p>“Mi pensas, ke tio sufiĉas por la momento. Mi nun deziras vidi la serviston de S-ro Ratchett. Ĉu vi kaj li kutime veturis dua-klase?”</p>

  <p>“Li faris tion. Sed mi kutime veturis unua-klase, se eble en la kupeo apud tiu de S-ro Ratchett. Tiuokaze oni metis la plimulton de lia pakaĵaro en mian kupeon, kaj tiam li povis facile atingi kaj ĝin kaj min kiam li tion deziris. Sed en la nuna okazo ĉiuj la unua-klasaj kupeoj estis rezervitaj kun la escepto de tiu, kiun li okupis.”</p>

  <p>“Mi komprenas, kaj dankas vin, S-ro MacQueen.”</p>

</section>

<section class="chapter" epub:type="bodymatter chapter" id="chapter_03">

  <h2>Ĉapitro 3 — La atesto de la servisto</h2>

  <p>Post la usonano envenis la pal-vizaĝa anglo kun la senesprima vizaĝo, kiun Poirot jam rimarkis la antaŭan tagon. Li staris atendante. Poirot indikis, ke li sidiĝu.</p>

  <p>“Mi komprenas, ke vi estas la servisto de S-ro Ratchett?”</p>

  <p>“Jes, sinjoro.”</p>

  <p>“Via nomo?”</p>

  <p>“Edward Henry Masterman.”</p>

  <p>“Via aĝo?”</p>

  <p>“Tridek naŭ.”</p>

  <p>“Kaj via hejm-adreso?”</p>

  <p>“21, Friar Str., Clerkenwell, Londono.”</p>

  <p>“Vi jam aŭdis, ke via mastro estas murdita?”</p>

  <p>“Jes, sinjoro. Tre ŝoka okazaĵo.”</p>

  <p>“Bonvolu diri al mi je kioma horo vi laste vidis S-ron Ratchett.”</p>

  <p>La servisto pripensis.</p>

  <p>“Devis esti ĉirkaŭ la naŭa, sinjoro, hieraŭ vespere. Je tiu horo aŭ iom poste.”</p>

  <p>“Diru al mi precize kio okazis.”</p>

  <p>“Mi iris al S-ro Ratchett kiel kutime, sinjoro, kaj faris laŭ liaj deziroj.”</p>

  <p>“Precize kion vi devis fari?”</p>

  <p>“Faldi aŭ pendigi liajn vestojn, sinjoro. Meti lian falsan dentaron en akvon, kaj vidi ke li havas ĉion, kion li deziras por la nokto.”</p>

  <p>“Ĉu lia sinteno estis kiel kutime?”</p>

  <p>La servisto pripensis dum momento.</p>

  <p>“Nu, sinjoro, mi opinias, ke io maltrankviligis lin.”</p>

  <p>“Kiamaniere?”</p>

  <p>“Rilate al letero, kiun li legis. Li demandis, ĉu mi metis ĝin en lian kupeon. Kompreneble, mi diris al li, ke mi ne tion faris, kaj li blasfemis kaj plendis pri ĉio, kion mi faris.”</p>

  <p>“Ĉu tio estis nekutima?”</p>

  <p>“Certe ne, sinjoro. Li facile koleriĝis.”</p>

  <p>“Ĉu via mastro iam prenis dormig-trinkaĵon?”</p>

  <p>D-ro Constantine sin klinis antaŭen.</p>

  <p>“Ĉiam, kiam li veturis per trajno, sinjoro. Li diris, ke li ne povis dormi sen ĝi.”</p>

  <p>“Ĉu vi scias, kian drogon li kutime prenis?”</p>

  <p>“Mi ne povas diri, sinjoro. Ne estis nomo sur la botelo. Nur ‘<i>La dormigaĵo prenota ĉe la enlitiĝo</i>.’”</p>

  <p>“Ĉu li prenis ĝin hieraŭ vespere?”</p>

  <p>“Jes, sinjoro. Mi enverŝis ĝin en glason, kaj metis ĝin sur la tableton preta por li.”</p>

  <p>“Vi ne vidis lin trinki ĝin?”</p>

  <p>“Ne, sinjoro.”</p>

  <p>“Kio okazis poste?”</p>

  <p>“Mi demandis, ĉu li bezonas ion alian, kaj je kioma horo mi veku lin matene. Li diris, ke mi ne ĝenu lin ĝis li sonorigos.”</p>

  <p>“Ĉu tio estis kiel kutime?”</p>

  <p>“Tute, sinjoro. Li kutime sonorigis por la konduktoro kaj petis mian ĉeeston kiam li estis preta ellitiĝi.”</p>

  <p>“Ĉu li kutime ellitiĝis frue aŭ malfrue?”</p>

  <p>“Tio dependis de lia humoro, sinjoro. Kelkfoje li ellitiĝis por la matenmanĝo, kelkfoje ne ĝis preskaŭ la tagmanĝ-horo.”</p>

  <p>“Vi do, ne maltrankviliĝis kiam la mateno forpasis kaj li ne alvokis vin?”</p>

  <p>“Ne, sinjoro.”</p>

  <p>“Ĉu vi sciis. ke via mastro havis malamikojn?”</p>

  <p>“Jes. sinjoro.”</p>

  <p>La viro parolis tute senemocie.</p>

  <p>“Kiel vi sciis?”</p>

  <p>“Mi aŭdis lin priparoli leterojn kun S-ro MacQueen, sinjoro.”</p>

  <p>“Ĉu vi havis amon al via mastro, Masterman?”</p>

  <p>La vizaĝo de Masterman fariĝis, se eble, eĉ pli senesprima ol kutime.</p>

  <p>“Mi apenaŭ povas tion diri, sinjoro. Li estis malavara mastro.”</p>

  <p>“Sed vi ne ŝatis lin?”</p>

  <p>“Mi diru, ke mi ne tre ŝatas usonanojn, sinjoro.”</p>

  <p>“Ĉu vi iam estis en Usono?”</p>

  <p>“Ne, sinjoro.”</p>

  <p>“Ĉu vi memoras, ĉu vi legis en la ĵurnaloj pri la infanŝtela afero Armstrong?”</p>

  <p>Iom da koloro videbliĝis sur la vangoj de la viro.</p>

  <p>“Jes, certe, sinjoro. Knabineto, ĉu ne? Terura afero.”</p>

  <p>“Ĉu vi sciis, ke via mastro, S-ro Ratchett estis la cefa krimulo en tiu afero?”</p>

  <p>“Tute ne, sinjoro.” La voĉtono de la servisto enhavis varmecon kaj senton por la unua fojo. “Mi povas apenaŭ kredi tion, sinjoro.”</p>

  <p>“Tamen, ĝi estas vera. Nun, ni parolu pri viaj agoj hieraŭ vespere. Rutina afero, vi komprenas. Kion vi faris post kiam vi forlasis vian mastron?”</p>

  <p>“Mi diris al S-ro MacQueen, ke la mastro deziras lian ĉeeston. Poste mi iris al mia kupeo kaj legis.”</p>

  <p>“Via kupeo estis———?”</p>

  <p>“La lasta dua-klasa, sinjoro. Apud la manĝ-vagono.”</p>

  <p>Poirot rigardis sian planon.</p>

  <p>“Jes, kaj kiun liton vi okupis?”</p>

  <p>“La malsupran, sinjoro.”</p>

  <p>“Tio estas n-ro 4?”</p>

  <p>“Jes, sinjoro.”</p>

  <p>“Ĉu estis iu alia kun vi?”</p>

  <p>“Jes, sinjoro. Granda italo.”</p>

  <p>“Ĉu li parolas angle?”</p>

  <p>“Nu, specon de angla lingvo, sinjoro.” La voĉtono de la servisto estis senestima. “Li estis en Usono — Chicago — mi aŭdis.”</p>

  <p>“Ĉu vi kaj li multe interparolas?”</p>

  <p>“Ne, sinjoro. Mi preferas legi.”</p>

  <p>Poirot ridetis. Li povis imagi la scenon — la granda parolema italo, kaj la malestima ignoro de la servisto de la sinjoro.</p>

  <p>“Permesu, ke mi demandu kion vi legas?” li diris.</p>

  <p>“Nuntempe, sinjoro, mi legas <i>La Kaptito de la Amo</i> de s-ino Arabella Richardson.”</p>

  <p>“Bona rakonto?”</p>

  <p>“Mi trovas ĝin tre ĝuebla, sinjoro.”</p>

  <p>“Nu, ni daŭrigu. Vi revenis al via kupeo kaj legis <i>La Kaptito de la Amo</i>, ĝis — kiam?”</p>

  <p>“Ĉirkaŭ la deka kaj duono la italo volis enlitiĝi. Tial la konduktoro venis kaj pretigis la litojn.”</p>

  <p>“Kaj tiam vi enlitiĝis kaj endormiĝis?”</p>

  <p>“Mi enlitiĝis, sinjoro, sed mi ne endormiĝis.”</p>

  <p>“Kial ne?”</p>

  <p>“Mi havis dent-doloron, sinjoro.”</p>

  <p>“Ho, <i>là là</i> — tio estas doloriga.”</p>

  <p>“Tre doloriga, sinjoro.”</p>

  <p>“Ĉu vi ion faris pri ĝi?”</p>

  <p>“Mi surmetis iom da kariofila oleo, sinjoro, kiu malpliigis la doloron, sed ankoraŭ mi ne povis dormi. Mi lumigis la lampon super mia kapo, kaj daŭris legi, tiel ke mi ne pensu pri la doloro.”</p>

  <p>“Kaj ĉu vi tute ne endormiĝis?”</p>

  <p>“Jes, sinjoro, mi endormiĝis cirkaŭ la kvara matene.”</p>

  <p>“Kaj via kunulo?”</p>

  <p>“La itala ulo? Nu, li daŭris ronki.”</p>

  <p>“Li ne eliris la kupeon dum la nokto?”</p>

  <p>“Ne, sinjoro.”</p>

  <p>“Ĉu vi?”</p>

  <p>“Ne, sinjoro.”</p>

  <p>“Ĉu vi aŭdis ion nekutiman dum la nokto?”</p>

  <p>“Mi opinias, ke ne, sinjoro. Tio estas, nenion nekutiman. La trajno estante senmova faris ĉion senbrua.”</p>

  <p>Poirot silentis dum momento kaj poste diris: “Nu, mi opinias ke estas malmulto direbla. Vi ne povas ĵeti ian lumon sur la tragedion?”</p>

  <p>“Mi bedaŭras, ke ne, sinjoro.”</p>

  <p>“Laŭ via scio, ĉu estis ia kverelo aŭ malamikeco inter via mastro kaj S-ro MacQueen?”</p>

  <p>“Certe ne, sinjoro. S-ro MacQueen estas tre afabla sinjoro.”</p>

  <p>“Kie vi estis servisto antaŭ ol vi venis al S-ro Ratchett?”</p>

  <p>“Ĉe Sir Henry Tomlinson en Grosvenor Square, Londono, sinjoro.”</p>

  <p>“Kial vi forlasis lin?”</p>

  <p>“Li intencis iri al Orienta Afriko, sinjoro, kaj ne pli bezonis mian laboron. Sed mi estas certa, ke li bone parolus pri mi. Mi estis ĉe li dum pluraj jaroj.”</p>

  <p>“Kaj vi estis kun S-ro Ratchett — dum kiom da tempo?”</p>

  <p>“Iom pli ol naŭ monatojn, sinjoro.”</p>

  <p>“Dankon, Masterman. Flanke, ĉu vi fumas pipon?”</p>

  <p>“Ne, sinjoro. Mi fumas nur cigaredojn.”</p>

  <p>“Dankon. Tio suficas.”</p>

  <p>Poirot faris al li foriran kapmovon. La servisto hezitis momenton.</p>

  <p>“Vi pardonos al mi, sinjoro, sed la iom maljuna usona sinjorino estas tre ekscitita. Ŝi diras, ke ŝi scias ĉion pri la murdinto.”</p>

  <p>“Tiukaze,” diris Poirot ridetante, “estus bone, ke ni vidu ŝin nun.”</p>

  <p>“Ĉu mi diru tion al ŝi, sinjoro? Dum longa tempo ŝi postulis ke iu grava persono vidu ŝin. La konduktoro penas trankviligi ŝin.”</p>

  <p>“Sendu ŝin al ni, mia amiko,” diris Poirot. “Ni aŭskultos ŝian rakonton nun.”</p>

</section>

<section class="chapter" epub:type="bodymatter chapter" id="chapter_04">

  <h2>Ĉapitro 4 — La atesto de la usona sinjorino</h2>

  <p>S-ino Hubbard venis en la manĝ-vagonon tiel senspire ekscitita, ke ŝi preskaŭ ne povis klare paroli siajn vortojn.</p>

  <p>“Nu diru al mi tion. Kiu havas aŭtoritaton ĉi tie? Mi havas tre gravan informon, vere <i>tre</i> gravan, kaj mi deziras diri ĝin al aŭtoritata persono kiel eble plej baldaŭ. Se vi sinjoroj———”</p>

  <p>Ŝia ŝanceliĝanta rigardo vagadis inter la tri viroj.</p>

  <p>Poirot klinis sin antaŭen.</p>

  <p>“Diru ĝin al mi, sinjorino,” li diris. “Sed unue sidiĝu.”</p>

  <p>S-ino Hubbard peze sidiĝis sur la seĝon kontraŭ li.</p>

  <p>“Kion mi devas diri al vi estas ĉi tio. Okazis murdo en la trajno hieraŭ nokte, kaj la murdinto estis <i>tie en mia kupeo! </i>”</p>

  <p>“Vi estas certa pri tio, sinjorino?”</p>

  <p>“Kompreneble mi estas certa. Kia ideo! Mi scias pri kio mi parolas. Mi diros al vi ĉion direblan. Mi enlitiĝis kaj endormiĝis, kaj subite mi vekiĝis--ĉio estis tute malluma--kaj mi sciis, ke estas viro en mia kupeo. Mi tiom timis, ke mi ne povis laŭtkrii. Mi nur kuŝis tie, kaj pensis, ‘Senkompate oni mortigos min.’ Mi tute ne povas klarigi al vi miajn sentojn. Mi pensis pri ĉi tiuj aĉaj trajnoj kaj la perfortaĵoj pri kiuj mi legis. Kaj mi pensis ‘Nu, ĉiuokaze, li ne prenos mian juvelaron,’ ĉar mi metis ĝin en ŝtrumpon kaj kaŝis ĝin sub mian kapkusenon -- kaj tio ne estas tre komforta. Sed tio ne rilatas al la afero. Kie mi estis?”</p>

  <p>“Vi perceptis, sinjorino, ke estas viro en via kupeo.”</p>

  <p>“Jes. Nu, mi kuŝis tie kun fermitaj okuloj, kaj mi pensis kion mi faru, kaj mi pensis, ‘Nu, mi estas kontenta ke mia filino ne scias pri mia malbona stato.’ Kaj tiam, iel mi kolektis miajn pensojn, kaj mi palpserĉis per la mano, kaj premis la sonorilon por altiri la konduktoron. Mi premis ĝin kaj mi premis ĝin kaj nenio okazis, kaj mi certigas al vi, ke mi pensis ke mia koro ĉesos bati. ‘Terure,’ mi diris al mi, ‘eble ili murdis ĉiun en la trajno.’ Ĝi staris senmova kaj estis aĉa senbrueco en la aero. Sed mi daŭris premi la sonorilon, kaj ho! la senŝarĝon kiam mi aŭdis paŝojn venantaj laŭ la koridoro, kaj frapon ĉe mia pordo. ‘Envenu,’ mi ekkriis, kaj mi samtempe lumigis la lampojn. Kaj, ĉu vi povas kredi ĝin, estis neniu tie.”</p>

  <p>Al S-ino Hubbard tio ŝajnis esti drama diraĵo anstataŭ komika.</p>

  <p>“Kaj kio okazis poste, sinjorino?”</p>

  <p>“Nu, mi diris al la konduktoro kio okazis, kaj ŝajne li ne kredis min. Li ŝajnis imagi, ke la tuta afero estis sonĝo. Mi insistis, ke li rigardu sub la seĝon, kvankam li diris, ke ne estis spaco por viro tie. Estis klare, ke la viro malaperis, sed <i>estis</i> viro tie, kaj la deziro de la konduktoro trankviligi min vere kolerigis min. Mi ne estas tia persono kia imagas aferojn, S-ro——— mi kredas, ke mi ne scias vian nomon?”</p>

  <p>“Poirot, sinjorino, kaj jen S-ro Bouc, direktoro de la kompanio, kaj D-ro Constantine.”</p>

  <p>S-ino Hubbard murmuris: “Plaĉas al mi renkonti vin,” al ĉiu el la tri laŭ iom distrita maniero, kaj daŭrigis sian rakonton.</p>

  <p>“Nu, mi ne ŝajnigos, ke mi estis tiel inteligenta kiel mi povus esti. En mian kapon venis la ideo ke ĉeestis la viro el la apuda kupeo--tiu, kiu estas mortigita. Mi petis al la konduktoro ke li rigardu la pordon inter la kupeo, kaj tute certe ĝi ne estis riglita. Nu, mi prizorgis tion. Mi diris, ke li tuj riglu ĝin, kaj post lia foriro mi metis kofron kontraŭ ĝin por certigi ĝin.”</p>

  <p>“Je kioma horo tio okazis, S-ino Hubbard?”</p>

  <p>“Mi certigas al vi, ke mi ne povas diri. Mi ne rigardis. Mi estis tiel maltrankvila.”</p>

  <p>“Kaj kio nun estas via teorio?”</p>

  <p>“Nu, mi opinias ke la afero estas kiel eble plej klara. La viro en mia kupeo estis la murdinto. Kiu alia li povus esti?”</p>

  <p>“Kaj vi opinias, ke li reiris en la apudan kupeon?”</p>

  <p>“Kiel mi sciu kien li iris? Mi havis la okulojn tute fermitajn.”</p>

  <p>“Li devis eliri tra la pordon en la koridoron.”</p>

  <p>“Nu, mi ne povas diri. Mi havis la okulojn tute fermitajn.”</p>

  <p>S-ino Hubbard konvulsie sopiris. “Mi estis terure timema! Se mia filino nur scius———”</p>

  <p>“Vi ne opinias, sinjorino, ke tio, kion vi aŭdis estis la bruo de iu moviĝanta en la apuda kupeo--tiu de la murdito?”</p>

  <p>“Ne, sinjoro Poirot. La viro <i>estis tie en la sama kupeo</i> kun mi. Kaj, mi havas pruvon.”</p>

  <p>Triumfe ŝi montris grandan mansaketon kaj komencis enrigardi ĝin. Ŝi elprenis vice du purajn poŝtukojn, okulvitrojn garnitajn per testudaĵo, boteleton da aspirino, paketon medikamento, alian da helverdaj pipromentaĵoj, ŝlosilaron, tondilon, ĉeklibreton, fotografaĵon de eksterordinare nebela infano, kelkajn leterojn, kvin fadenojn kun fals-orientaj globetoj, kaj etan metalan objekton — butonon.</p>

  <p>“Rigardu ĉi tiun butonon. Ĝi ne estas unu el <i>miaj</i> butonoj. Ĝi ne venis de io, kion mi posedas. Mi trovis ĝin hodiaŭ kiam mi ellitiĝis.”</p>

  <p>Kiam ŝi metis ĝin sur la tablon, S-ro Bouc antaŭenklinis sin kaj faris ekkrion.</p>

  <p>“Sed ĝi estas butono de la jako de servisto en Wagon Lit!”</p>

  <p>“Povos esti normala klarigo pri tio,” diris Poirot.</p>

  <p>Li turnis sin ĝentile al la sinjorino.</p>

  <p>“Ĉi tiu butono, sinjoro, eble falis de la uniformo de la konduktoro, aŭ kiam li ekzamenis vian kupeon, au kiam li pretigis la liton hieraŭ vespere.”</p>

  <p>“Mi tute ne komprenas kio estas al vi ĉiuj. Ŝajnas, kvazaŭ vi faras nenion krom trovi kontraŭaĵojn. Nu aŭskultu. Mi legis revuon hieraŭ vespere antaŭ ol mi endormiĝis. Antaŭ ol mi mallumigis la kupeon, mi metis tiun revuon sur kofreton, kiu staras sur la planko apud la fenestro. Ĉu vi tion aŭdas?”</p>

  <p>Ili certigis al ŝi, ke jes.</p>

  <p>“Nu, do. La konduktoro rigardis sub la seĝon de apud la pordo. Poste li envenis kaj riglis la pordon inter mi kaj la apuda kupeo, sed li neniam estis proksime al la fenestro. Hodiaŭ matene tiu butono kuŝis sur la supraĵo de la revuo. Kiel vi nomas tion, mi deziras scii?”</p>

  <p>“Tion, sinjorino, mi nomas ateston,” diris Poirot.</p>

  <p>La respondo ŝajnis kontentigi la virinon. “Mi iĝas pli kolera ol krabro, se oni ne kredas al mi,” ŝi klarigis.</p>

  <p>“Vi donis al ni tre interesan kaj valoran ateston,” diris Poirot trankvilige. “Nun, ĉu mi povas fari al vi kelkajn demandojn?”</p>

  <p>“Certe.”</p>

  <p>“Ĉar vi iomete timis tiun viron Ratchett, kial vi ne antaŭe riglis la pordon inter la du kupeoj?”</p>

  <p>“Mi tion faris,” tuj respondis S-ino Hubbard.</p>

  <p>“Ĉu jes?”</p>

  <p>“Nu, efektive, mi petis al tiu svedino, ke ŝi rigardu ĉu ĝi estis riglita, kaj ŝi diris ke tiel estis.”</p>

  <p>“Kial vi mem ne povis vidi ĝin?”</p>

  <p>“Ĉar mi estis en la lito, kaj mia spongo-saketo pendis de la pordo-tenilo.”</p>

  <p>“Je kioma horo vi petis ke ŝi faru tion por vi?”</p>

  <p>“Mi pensu. Devis esti ĉirkaŭ la deka kaj duono aŭ kvarono antaŭ la dekunua. Ŝi venis por eltrovi ĉu mi havas aspirinon. Mi diris al ŝi kie trovi ĝin, kaj ŝi prenis ĝin el mia kofro.”</p>

  <p>“Vi estis en la lito?”</p>

  <p>“Jes.”</p>

  <p>Subite ŝi ridis. “Kompatindulino. Ŝi estis tute maltrankvila. Okazis, ke ŝi erare malfermis la pordon de la apuda kupeo.”</p>

  <p>“Tiun de S-ro Ratchett?”</p>

  <p>“Jes. Vi scias, kiel malfacile estas distingi inter ili kiam vi trairas la trajnon kaj ĉiuj pordoj estas fermitaj. Ŝi estis tre maltrankvila. Ŝajnas, ke li ridis, kaj kredeble li diris ion ne tute ĝentila. Kompatindulino, ŝi eĉ tremetis. ‘Ho, mi faris eraron,’ ŝi diris. ‘Mi hontas fari eraron. Ne afabla viro,’ ŝi diris. ‘Li diris, “Vi estas tro maljuna.”’”</p>

  <p>D-ro Constantine ridetis kaj S-ino Hubbard tuj akre rigardis lin.</p>

  <p>“Li ne estis afabla viro,” ŝi diris, “tion diri al sinjorino. Ne estas dece ridi pri tiaj aferoj.”</p>

  <p>D-ro Constantine rapide pardonpetis.</p>

  <p>“Ĉu Post tio vi aŭdis ian bruon en la kupeo de S-ro Ratchett?” demandis Poirot.</p>

  <p>“Nu — ne precize.”</p>

  <p>“Kion tio signifas, sinjorino?”</p>

  <p>“Nu — --” ŝi paŭzis. “Li ronkis.”</p>

  <p>“Do, li ronkis, ĉu?”</p>

  <p>“Terure. La antaŭan nokton mi ne povis dormi pro ĝi.”</p>

  <p>“Vi ne aŭdis lin ronki post tiam, kiam vi ektimis pri viro en via kupeo?”</p>

  <p>“Nu, S-ro Poirot, kiel mi povus tion fari? Li estis senviva.”</p>

  <p>“Jes, prave,” diris Poirot. Li aspektis konfuzita.</p>

  <p>“Ĉu vi memoras la infanŝtelan aferon Armstrong, S-ino Hubbard?” li demandis.</p>

  <p>“Jes, mi ja memoras ĝin. Ankaŭ la fakton, ke la aĉulo kiu faris ĝin evitis punon. Mi ŝatus manumi lin.”</p>

  <p>“Li ne evitis punon. Li estas senviva. Li mortis hieraŭ nokte.”</p>

  <p>“Vi ne intencas diri———?” S-ino Hubbard duone levis sin el la seĝo pro ekscito.</p>

  <p>“Sed, jes. Ratchett estis la viro.”</p>

  <p>“<i>Nu! </i> Pensu pri tio. Mi devas skribi por informi mian filinon. Ĉu mi ne diris al vi hieraŭ vespere, ke tiu viro havas malbonan vizaĝon. Vi vidas, ke mi estis prava. Mia filino ĉiam diras: ‘Kiam panjo havas impreson, vi povas esti tute certa ke ŝi pravas.’”</p>

  <p>“Ĉu vi konis iun en la familio Armstrong, S-ino Hubbard?”</p>

  <p>“Ne. Ili estis en ekskluziva rondo. Sed mi ĉiam aŭdis, ke S-ino Armstrong estis perfekte bela virino kaj ke ŝia edzo adoris ŝin.”</p>

  <p>“Do, S-ino Hubbard, vi multe helpis al ni--tre multe. Eble vi donos al mi vian tutan nomon?”</p>

  <p>“Certe. Caroline Martha Hubbard.”</p>

  <p>“Bonvolu skribi vian adreson ĉi tie.”</p>

  <p>S-ino Hubbard tion faris. Sed ne ĉesis paroli. “Mi ne povas ne pensi pri ĝi. Cassetti--en ĉi tiu trajno. Mi havis impreson pri tiu viro, ĉu ne, S-ro Poirot?”</p>

  <p>“Ja, jes, sinjorino. Parenteze, ĉu vi posedas skarlatan silkan kimonon?”</p>

  <p>“Kia stranga demando! Ne, ne. Mi havas du tualetrobojn--unu el rozkolora flanelo, kiu estas tre komforta surŝipe, kaj unu el purpura silko donacita al mi de mia filino. Sed pro kio vi deziras scii pri miaj tualetroboj?”</p>

  <p>“Okazis, sinjorino, ke iu en skarlata kimono eniris vian kupeon aŭ tiun de S-ro Ratchett hieraŭ nokte. Kiel vi diris antaŭ nelonge, estas malfacile distingi inter ili kiam ĉiuj pordoj estas fermitaj.”</p>

  <p>“Nu, neniu en skarlata tualetrobo envenis en mian kupeon.”</p>

  <p>“Do, ŝi devis eniri tiun de S-ro Ratchett.”</p>

  <p>S-ino Hubbard kunpremis la lipojn kaj diris malafable: “Tio tute ne surprizas min.”</p>

  <p>Poirot antaŭenklinis. “Do, vi aŭdis la voĉon de virino en la apuda kupeo?”</p>

  <p>“Mi tute ne scias kiel vi tion divenis, S-ro Poirot. Sed efektive mi tion faris.”</p>

  <p>“Sed kiam mi demandis al vi ĉu vi aŭdis ion en la apuda kupeo, vi nur diris ke vi aŭdis S-ron Ratchett ronki.”</p>

  <p>“Tio estas vera. Li ronkis dum parto de la tempo. Kaj dum la alia-- — ” S-ino Hubbard ruĝiĝis. “Ĝi ne estas agrabla afero pri kio paroli.”</p>

  <p>“Je kioma horo vi aŭdis la voĉon de virino?”</p>

  <p>“Mi ne scias. Mi vekiĝis por minuto kaj aŭdis virinon parolanta, kaj estis tute klare kie ŝi estas. Mi pensis nur, ‘Do, tiaspeca viro li estas, kaj tio ne surprizas min,’ kaj denove endormiĝis. Mi certigas al vi, ke mi ne estus dirinta ion pri la afero, se vi ne estus eltirinta ĝin.”</p>

  <p>“Ĉu ĝi estis antaŭ aŭ post la afero pri la viro en via kupeo?”</p>

  <p>“Tio similas al tio, kion vi antaŭe diris. Virino ne povis paroli al li se li estus senviva, ĉu?”</p>

  <p>“<i>Pardon. </i> Vi sendube pensas, ke mi estas stulta, sinjorino.”</p>

  <p>“Mi supozas, ke eĉ vi iam konfuziĝas. Mi ne povas ne pensi pri tiu aĉulo Cassetti. Kion diros mia filino----”</p>

  <p>Poirot lerte sukcesis helpi al la virino remeti la enhavon de ŝia mansaketo, kaj poste li kondukis ŝin al la pordo. Je la lasta momento li diris :</p>

  <p>“Vi lasis fali vian poŝtukon, sinjorino.”</p>

  <p>S-ino Hubbard rigardis la peceton de batisto kiun li tenis antaŭ ŝi.</p>

  <p>“Tio ne apartenas al mi, S-ro Poirot. Mi havas la mian ĉi tie.”</p>

  <p>“<i>Pardon</i>. Mi opiniis, ke ĉar ĝi surhavas la ĉefliteron H sur ĝi----”</p>

  <p>“Nu, tio estas kurioza, sed ĝi certe ne apartenas al mi. La miaj estas markitaj C.M.H. kaj ili estas taŭgaj aferoj, ne multekostaj parizaj ornamaĵoj. Kiamaniere tia poŝtuko povos esti utila por ies nazo?”</p>

  <p>Neniu el la tri viroj ŝajnis havi respondon al tiu demando, kaj S-ino Hubbard triumfe eliris.</p>

</section>

<section class="chapter" epub:type="bodymatter chapter" id="chapter_05">

  <h2>Ĉapitro 5 — La atesto de la svedino</h2>

  <p>S-ro Bouc rigardis la butonon, kiun S-ino Hubbard lasis post ŝi.</p>

  <p>“La butono. Mi ne povas kompreni ĝin. Ĉu ĝi signifas, ke malgraŭ ĉio Pierre Michel implikiĝis en la afero?” li diris. Li paŭzis, poste daŭrigis ĉar Poirot ne respondis. “Kion vi dirus, mia amiko?”</p>

  <p>“La butono sugestas eblecojn,” pense diris Poirot. “Ni intervjuu la svedinon antaŭ ol diskutu la informon kiun ni aŭdis.”</p>

  <p>Li trarigardis la amason de pasportoj antaŭ li.</p>

  <p>“Ha! jen. Greta Ohlsson, aĝo kvardek naŭ.”</p>

  <p>S-ro Bouc ordonis al la servisto, kaj baldaŭ la virino kun la flave-griza hararo kaj la longa ŝaf-simila vizaĝo enkondukiĝis. Ŝi miope rigardis S-ron Poirot tra siaj okulvitroj, sed estis tute trankvila.</p>

  <p>Evidentiĝis, ke ŝi komprenas kaj parolas france, tial la konversacio okazis per tiu lingvo. Poirot unue faris al ŝi la demandojn pri kiuj li jam sciis la respondojn--ŝiaj nomo, aĝo, kaj adreso. Poste li demandis pri ŝia okupo.</p>

  <p>Ŝi diris al li, ke ŝi estas intendantino en misia lernejo apud Istanbul. Ŝi estas sperta flegistino.</p>

  <p>“Kompreneble, vi scias pri kio okazis hieraŭ nokte, fraŭlino?”</p>

  <p>“Kompreneble. Estas terure. Kaj la usonanino diris al mi, ke la murdinto estis efektive en ŝia kupeo.”</p>

  <p>“Mi aŭdis, fraŭlino, ke vi estas la lasta persono, kiu vidis la murditon viva?”</p>

  <p>“Mi ne scias. Povas esti. Mi erare malfermis la pordon de lia kupeo. Mi tre hontis. Ĝi estis nekonvena eraro.”</p>

  <p>“Vi efektive vidis lin?”</p>

  <p>“Jes. Li legis libron. Mi pardonpetis rapide kaj foriris.”</p>

  <p>“Ĉu li diris ion al vi?”</p>

  <p>Eta ruĝiĝo montriĝis sur la vangoj de la sinjorino.</p>

  <p>“Li ridis kaj diris kelkajn vortojn, kiujn mi ne precize aŭdis.”</p>

  <p>“Kaj kion vi faris post tio, fraŭlino?” demandis Poirot, takte ŝanĝante la temon.</p>

  <p>“Mi iris al la kupeo de la usonanino, S-ino Hubbard. Mi petis iom da aspirino kaj ŝi donis ĝin al mi.”</p>

  <p>“Ĉu ŝi demandis al vi, ĉu la pordo inter ŝia kupeo kaj tiu de S-ro Ratchett estis riglita?”</p>

  <p>“Jes.”</p>

  <p>“Kaj ĉu ĝi estis?”</p>

  <p>“Jes.”</p>

  <p>“Kaj post tio?”</p>

  <p>“Post tio mi reiris al mia kupeo. Mi englutis la aspirinon kaj kuŝiĝis.”</p>

  <p>“Je kioma horo tio okazis?”</p>

  <p>“Kiam mi enlitiĝis estis kvin minutoj antaŭ la unua, ĉar mi rigardis mian poŝhorloĝon antaŭ ol streĉi ĝin.”</p>

  <p>“Ĉu vi rapide endormiĝis?”</p>

  <p>“Ne tre. Mia kapo plisaniĝis, sed mi kuŝis sendorme dum iom da tempo.”</p>

  <p>“Ĉu la trajno haltis antaŭ ol vi endormiĝis?”</p>

  <p>“Mi opinias, ke ne. Ni haltis, mi opinias ĉe stacidomo, ĵus kiam mi komencis esti dormema.”</p>

  <p>“Tio estus ĉe Vincovci. Nu, via kupeo estas ĉi tiu?” Li indikis ĝin sur la plano.</p>

  <p>“Jes, tio estas ĝi.”</p>

  <p>“Ĉu vi havis la supran aŭ la suban liton?”</p>

  <p>“La suban, n-ro 10.”</p>

  <p>“Kaj vi havis kunulon?”</p>

  <p>“Jes, juna anglino. Tre afabla, tre ĝentila. Ŝi veturis de Bagdad.”</p>

  <p>“Post kiam la trajno forlasis Vincovci, ĉu ŝi forlasis la kupeon?”</p>

  <p>“Ne, mi estas certa, ke ne.”</p>

  <p>“Kial vi estas certa, se vi dormis?”</p>

  <p>“Mi dormas tre malpeze. Mi kutimas vekiĝi pro soneto. Mi estas certa, ke se ŝi estus elirinta el la supra lito, mi estus vekiĝinta.”</p>

  <p>“Ĉu vi forlasis la kupeon?”</p>

  <p>“Ne ĝis hodiaŭ matene.”</p>

  <p>“Ĉu vi havas skarlatan silkan kimonon, fraŭlino?”</p>

  <p>“Certe ne. Mi havas komfortan tualet-robon el dika materialo.”</p>

  <p>“Kaj la virino kun vi, F-ino Debenham? Kian koloron havas ŝia tualet-robo?”</p>

  <p>“Palan malv-koloron, tia kian vi aĉetas en la oriento.”</p>

  <p>Poirot kapjesis. Tiam li diris en amika voĉtono: “Kial vi faras la nunan vojaĝon? Libertempo?”</p>

  <p>“Jes, mi hejmeniras por libertempi. Sed unue mi iras al Lausanne por resti ĉe fratino dum eble semajno.”</p>

  <p>“Eble vi estos tiel afabla kiel skribi por mi la nomon kaj adreson de via fratino?”</p>

  <p>“Kun plezuro.”</p>

  <p>Ŝi prenis la paperon kaj krajonon, kiujn li donis al ŝi, kaj skribis la nomon kaj adreson.</p>

  <p>“Ĉu vi iam estis en Usono, fraŭlino?”</p>

  <p>“Ne, kvankam unufoje mi preskaŭ iris. Mi devus iri kun malsana virino, sed lastmomente la aranĝo nuliĝis. La usonanoj estas tre bonaj. Ili donacas multe da mono por starigi lernejojn kaj malsanulejojn. Ili estas tre praktikaj.”</p>

  <p>“Ĉu vi iam aŭdis pri la afero Armstrong?”</p>

  <p>“Ne, kio estis tio?”</p>

  <p>Poirot klarigis.</p>

  <p>Greta Ohlsson indigniĝis. Ŝia flava hararo tremetis pro ŝia emocio.</p>

  <p>“Ke ekzistas en la mondo tiaj malbonaj viroj! Oni preskaŭ perdas la fidon. La kompatinda patrino. Mia koro doloras pro ŝi.”</p>

  <p>La afabla svedino foriris, ŝia simpatia vizaĝo ruĝeta, ŝiaj okuloj larmplenaj.</p>

  <p>Poirot afereme skribis sur paperfolion.</p>

  <p>“Kion vi tie skribas, mia amiko?” demandis S-ro Bouc.</p>

  <p>“Estas mia kutimo havi ĉion en bona ordo. Mi pretigis tabelon laŭhoran.”</p>

  <p>Li finis la skribadon kaj donis la paperon al S-ro Bouc.</p>

  <table class="timeline">
    <tr>
      <td>9.15</td><td>La trajno forlasis Beograd.</td>
    </tr>
    <tr>
      <td>ĉirkaŭ 9.40</td><td>Servisto lasis Ratchett kun dormigaĵo apud li.</td>
    </tr>
    <tr>
      <td>ĉirkaŭ 10.0</td><td>MacQueen lasis Ratchett.</td>
    </tr>
    <tr>
      <td>ĉirkaŭ 10.40</td><td>Greta Ohlsson vidis Ratchett (ne plu vidita viva). N.B. — Li legas libron.</td>
    </tr>
    <tr>
      <td>0.10</td><td>La trajno forlasis Vincovci (malfrue).</td>
    </tr>
    <tr>
      <td>0.30</td><td>La trajno eniris neĝblokon.</td>
    </tr>
    <tr>
      <td>0.37</td><td>La sonorilo de Ratchett sonas. La konduktoro respondis. Ratchett diras, <i>“Ce n’est rien. Je me suis trompé</i>.”</td>
    </tr>
    <tr>
      <td>ĉirkaŭ 1.17</td><td>S-ino Hubbard pensas, ke viro estas en ŝia kupeo. Sonorigas por alvoki la konduktoron.</td>
    </tr>
  </table>

  <p>S-ro Bouc kapjesis aprobe. “Tio estas tute klara,” li diris.</p>

  <p>“Ĉu estas nenio tie, kio ŝajnas al vi iom stranga?”</p>

  <p>“Ne, ĝi ŝajnas esti tute klara kaj en ordo. Ŝajnas tute certe ke la krimo okazis je 1.15. La atesto de la poŝhorloĝo tion montras, kaj la rakonto de S-ino Hubbard akordiĝas. Mi hazardas konjekton pri la identeco de la murdinto. Mi diras, mia amiko, ke la granda italo estas li. Li venis de Usono — de Chicago — kaj memoru, ke la ilo uzata de italo estas la tranĉilo, kaj li pikegas ne unufoje, sed kelkfoje.”</p>

  <p>“Tio estas vera.”</p>

  <p>“Sendube, tio estas la solvo de la mistero. Sendube li kaj Ratchett estis kune en tiu infanŝtela afero. Cassetti estas itala nomo. Iamaniere Ratchett perfidis lin. La italo eltrovis lin, sendis al li avertajn leterojn, kaj fine venĝis sin laŭ kruela maniero. La tuta afero estas simpla.”</p>

  <p>Poirot dube skuis la kapon.</p>

  <p>“Ĝi ne estas tiel simpla, mi timas,” li murmuris.</p>

  <p>“Mi estas certa, ke tio estas la vero,” diris S-ro Bouc, pli kaj pli konvinkita pri sia teorio.</p>

  <p>“Sed kio pri la servisto kun la dent-doloro, kiu ĵuras ke la italo neniam forlasis la kupeon?”</p>

  <p>“Tio estas la malfacilaĵo.”</p>

  <p>La okuloj de Poirot briletis. “Jes, tio estas ĝenaĵo. Estas malbone por via teorio, kaj treege bonŝance por nia itala amiko, ke la servisto de S-ro Ratchett havis la dent-doloron.”</p>

  <p>“Ĝi estos klarigita,” diris S-ro Bouc kun grandioza certeco.</p>

  <p>Poirot denove skuis la kapon. “Ne, la afero estas apenaŭ tiel simpla,” li denove murmuris.</p>

</section>

<section class="chapter" epub:type="bodymatter chapter" id="chapter_06">

  <h2>Ĉapitro 6 — La atesto do la rusa princino</h2>

  <p>“Ni aŭdu kion Pierre Michel diros pri tiu butono,” li diris.</p>

  <p>Oni alvokis la konduktoron de la Wagon Lit. Li demande rigardis ilin.</p>

  <p>S-ro Bouc tusetis. “Michel,” li diris. “Jen butono de via jako. Ĝi troviĝis en la kupeo de la usonanino. Kion vi povas diri pri ĝi.”</p>

  <p>La mano de la konduktoro aŭtomate iris al sia jako.</p>

  <p>“Mi ne perdis butonon, sinjoro,” li diris. “Devas esti ia eraro.”</p>

  <p>“Tio estas stranga.”</p>

  <p>“Mi ne povas klarigi ĝin, sinjoro.”</p>

  <p>La viro aspektis surprizita, sed neniel kulpa aŭ konfuzita.</p>

  <p>S-ro Bouc diris signife: “Pro la cirkonstancoj laŭ kiuj ĝi troviĝis, estas preskaŭ certe, ke tiu butono estas faligita de la viro kiu estis en la kupeo de S-ino Hubbard, kiam ŝi funkciigis la sonorilon.”</p>

  <p>“Sed, sinjoro, estis neniu tie. Devas esti, ke la sinjorino imagis ĝin.”</p>

  <p>“Ŝi ne imagis ĝin, Michel. La murdinto de S-ro Ratchett estis tie — <i>kaj faligis tiun butonon</i>.”</p>

  <p>Kiam la signifo de la vortoj de S-ro Bouc iĝis al li klara Pierre Michel ege agitiĝis.</p>

  <p>“Tio ne estas vera, sinjoro, ĝi ne estas vera,” li ekkriis.</p>

  <p>“Vi akuzas min pri la krimo. Mi? Mi estas senkulpa. Mi estas tute senkulpa. Kial mi deziru mortigi sinjoron, kiun mi neniam antaŭe vidis?”</p>

  <p>“Kie vi estis kiam la sonorilo de S-ino Hubbard sonis?”</p>

  <p>“Mi diris al vi, sinjoro, en la apuda vagono, parolante kun mia kolego.”</p>

  <p>“Ni venigos lin.”</p>

  <p>“Faru tion, sinjoro, mi petegas vin.”</p>

  <p>Oni venigis la konduktoron de la apuda vagono, kaj li tuj konfirmis la diron de Pierre Michel. Li aldonis, ke la konduktoro de la Bukaresta vagono ankaŭ estis tie. La tri el ili estis diskutintaj la situacion kaŭzita de la neĝo. Ili estis parolintaj dum ĉirkaŭ dek minutoj kiam Michel supozis, ke li aŭdas sonorilon. Kiam li malfermis la pordon inter la du vagonoj, ili ĉiuj klare aŭdis ĝin. Sonorilo daŭre aŭdiĝis. Michel rapide kuris responde al ĝi.</p>

  <p>“Vi do vidas, sinjoro, ke mi estas senkulpa,” diris Michel maltrankvile.</p>

  <p>“Kaj ĉi tiu butono de jako Wagon Lit — kiel vi klarigas ĝin?”</p>

  <p>“Mi ne povas, sinjoro. Ĝi estas mistero al mi. Ĉiuj miaj butonoj estas ĉi tie.”</p>

  <p>La aliaj konduktoroj ankaŭ diris, ke ili ne perdis butonon. Ankaŭ, ke ili ne estis en la kupeo de S-ino Hubbard.</p>

  <p>“Trankviligu vin, Michel,” diris S-ro Bouc, “kaj pensu pri la momento kiam vi kuris responde al la sonorilo de S-ino Hubbard. Ĉu vi renkontis iun en la koridoro?”</p>

  <p>“Ne, sinjoro.”</p>

  <p>“Ĉu vi vidis iun foriranta de vi laŭ la koridoro en la alian direkton?”</p>

  <p>“Denove, ne, sinjoro.”</p>

  <p>“Strange,” diris S-ro Bouc.</p>

  <p>“Ne tre”, diris Poirot. “Estas afero de tempo. S-ino Hubbard vekiĝas kaj trovas iun en sia kupeo. Dum unu du momentoj ŝi kuŝas paralizita, la okuloj fermitaj. Kredeble tiam la viro eliris en la koridoron. Tiam ŝi funkciigas la sonorilon, sed la konduktoro ne tuj alvenas. Li aŭdas ĝin nur la trian aŭ kvaran fojon. Mi persone opinias, ke estis sufiĉe da tempo———”</p>

  <p>“Por kio? Por kio, <i>mon cher</i>? Memoru, ke estas dikaj neĝblovaĵoj tute ĉirkaŭ la trajno.”</p>

  <p>“Estis du vojoj malfermataj por nia murdinto,” diris Poirot malrapide. “Li povis eniri unu el la tualetejoj aŭ li povis malaperi en unu el la kupeoj.”</p>

  <p>“Sed ili estis ĉiuj okupataj.”</p>

  <p>“Jes.”</p>

  <p>“Vi intencas diri, ke li povis malaperi en sian <i>propran</i> kupeon.”</p>

  <p>Poirot kapjesis.</p>

  <p>“Taŭgas, taŭgas,” murmuris S-ro Bouc. “Dum tiu dek-minuta foresto de la konduktoro, la murdinto venas el sia kupeo, eniras tiun de Ratchett, murdas lin, ŝlosas kaj fiksas la ĉenon sur la internan flankon de la pordo, eliras tra la kupeo de S-ino Hubbard kaj estas sendanĝere en sia kupeo kiam la konduktoro revenis.”</p>

  <p>Poirot murmuris. “Ĝi ne estas tiel simpla, mia amiko. Nia amiko la kuracisto tion diros al vi.”</p>

  <p>Per gesto S-ro Bouc indikis, ke la tri konduktoroj povas foriri.</p>

  <p>“Ni devas vidi ankoraŭ ok pasaĝerojn,” diris Poirot.</p>

  <p>“Kvin unua-klasaj pasaĝeroj — Princino Dragomiroff, Grafo kaj Grafino Andrenyi, Kolonelo Arbuthnot, kaj S-ro Hardman. Tri dua-klasaj pasaĝeroj — F-ino Debenham, Antonio Foscarelli kaj la sinjorina-servistino Fräulein Schmidt.”</p>

  <p>“Kiun vi unue vidos — la italon?”</p>

  <p>“Kiom vi parolas pri via italo! Ne, ni komenciĝos ĉe la plej alta rango. Eble la princino estos tiel afabla kiel disponi al ni kelkajn momentojn. Diru tion al ŝi, Michel.”</p>

  <p>“Jes, sinjoro,” diris la konduktoro, kiu tiutempe forlasas la vagonon.</p>

  <p>“Diru al ŝi, ke ni povos veni al ŝi en ŝia kupeo, se ŝi ne volos veni ĉi tien,” vokis S-ro Bouc.</p>

  <p>Sed Princino Dragomiroff ne akceptis la lastan proponon. Ŝi venis en la manĝ-vagonon, iomete klinis sian kapon, kaj sidiĝis kontraŭ Poirot.</p>

  <p>Ŝia malgranda buf-simila vizaĝo aspektis eĉ pli flava ol la antaŭan tagon. Ŝi certe estis malbela, tamen, kiel la bufo, ŝi havis okulojn kiel juvelojn, malhelajn kaj ordonemajn, malkaŝantajn la atentan energion kaj intelektan povon. Ŝia voĉo estis malalta kaj tre klara. Ŝi interrompis flatan pardonpetan frazon de S-ro Bouc.</p>

  <p>“Vi ne bezonas pardonpeti, sinjoroj. Mi komprenas, ke murdo okazis. Nature, vi devas intervjui ĉiujn pasaĝerojn. Plaĉos al mi doni al vi ĉian eblan helpon.”</p>

  <p>“Vi estas tre afabla, sinjorino,” diris Poirot.</p>

  <p>“Tute ne. Estas mia devo. Kion vi volas scii?”</p>

  <p>“Viajn plenan nomon kaj adreson, sinjorino. Eble vi preferos mem skribi ilin?”</p>

  <p>Poirot proponis paperfolion kaj krajonon, sed la princino flanken mangestis ilin.</p>

  <p>“Vi povas skribi ilin,” ŝi diris. “Estas nenio malfacila — Natalia Dragomiroff, 17 Avenue Kleber, Paris.”</p>

  <p>“Vi veturas hejmen de Istanbul, sinjorino?”</p>

  <p>“Jes. Mi loĝis ĉe la Aŭstra Ambasadorejo. Mia servistino estas kun mi.”</p>

  <p>“Ĉu vi estos tiel afabla kiel mallonge diri al mi kion vi faris post la vespermanĝo hieraŭ?”</p>

  <p>“Volonte. Kiam mi estis en la manĝ-vagono mi diris al la konduktoro, ke li pretigu mian liton. Mi enlitiĝis tuj post la manĝo. Mi legis ĝis la dek-unua, kiam mi mallumigis la kupeon. Mi ne povis dormi pro reŭmatismaj doloroj, kaj ĉirkaŭ kvarono antaŭ la unua mi sonorigis por mia servistino. Ŝi masaĝis min kaj poste laŭtlegis ĝis mi sentis min dormema. Mi ne povas diri precize la horon kiam ŝi foriris — eble post duonhoro.”</p>

  <p>“Tiam la trajno estis haltinta?”</p>

  <p>“Jes, la trajno estis haltinta.”</p>

  <p>“Vi aŭdis nenion — nenion nekutiman dum tiu tempo, sinjorino?”</p>

  <p>“Mi aŭdis nenion nekutiman.”</p>

  <p>“Kio estas la nomo de via servistino?”</p>

  <p>“Hildegarde Schmidt.”</p>

  <p>“Ĉu ŝi estas kun vi dum longa tempo?”</p>

  <p>“Dek kvin jarojn.”</p>

  <p>“Vi konsideras ŝin fidinda?”</p>

  <p>“Tute. Ŝiaj parencoj venas de germana bieno, kiu apartenis al mia mortinta edzo.”</p>

  <p>“Vi vizitis Usonon, mi supozas, sinjorino?”</p>

  <p>La abrupta temŝanĝo igis la maljunulinon levi la brovojn.</p>

  <p>“Multajn fojojn.”</p>

  <p>“Ĉu vi iam konis familion laŭnome Armstrong — familio en kiu tragedio okazis?”</p>

  <p>Kun emocio en la voĉo la maljunulino diris, “Vi parolas pri amikoj miaj, sinjoro.”</p>

  <p>“Do, vi bone konis Kolonelon Armstrong?”</p>

  <p>“Mi iomete konis lin, sed lia edzino, Sonia Armstrong, estis mia bapto-filino. Mi estis amikino de ŝia patrino, la aktorino, Linda Arden. Linda Arden estis granda geniulino, unu el la plej mirindaj tragediaj aktorinoj en la mondo. Kiel Lordino Macbeth, kiel Magda, neniu egalis ŝin. Mi ne nur admiris ŝian arton, mi estis persona amikino.”</p>

  <p>“Ŝi estas senviva?”</p>

  <p>“Ne, ne, ŝi ankoraŭ vivas, sed ŝi vivas laŭ kompleta privateco. Ŝi estas tre malforta, kaj devas kuŝi sur sofo dum preskaŭ la tuta tempo.”</p>

  <p>“Mi opinias, ke estis dua filino?”</p>

  <p>“Jes, multe pli juna ol S-ino Armstrong.”</p>

  <p>“Kaj ŝi ankoraŭ vivas?”</p>

  <p>“Certe.”</p>

  <p>“Kie ŝi estas?”</p>

  <p>La maljunulino vigle rigardis lin. “Mi devas peti la kialon por ĉi tiuj demandoj. Kiel ili rilatas al la nuna afero — la murdo en ĉi tiu trajno?”</p>

  <p>“Ili rilatas jene, sinjorino. La murdito estis la viro kiu respondecis pri la ŝtelo kaj murdo de la infaneto Armstrong.”</p>

  <p>“Ha!” La rektaj brovoj kuntiriĝis. La Princino Dragomiroff iomete pli rekte sidiĝis.</p>

  <p>“Do, miaopinie, tiu murdo estas tre bona okazintaĵo! Vi pardonos mian iom partian vidpunkton.”</p>

  <p>“Ĝi estas tute natura, sinjorino. Kaj nun, ni revenu al la demando, kiun vi ne respondis. Kie estas la pli juna filino de Linda Arden, la fratino de S-ino Armstrong?”</p>

  <p>“Mi vere ne povas tion diri al vi, sinjoro. Mi ne plu rilatas kun la pli juna generacio. Mj kredas, ke ŝi edziniĝis kun anglo antaŭ kelkaj jaroj kaj iris al Anglujo, sed momente mi ne povas memori la nomon.”</p>

  <p>Ŝi paŭzis momenton, kaj tiam diris: “Ĉu estas io alia, kion vi deziras demandi al mi, sinjoroj?”</p>

  <p>“Nur unu aferon, sinjorino, iom personan demandon. La koloron de via tualet-robo?”</p>

  <p>Ŝi iomete levis la brovojn. “Mi devas supozi, ke estas kialo por tia demando. Mia tualet-robo estas el blua atlaso.”</p>

  <p>“Estas nenio alia, sinjorino. Mi tre dankas al vi pro la tujaj respondoj al miaj demandoj.”</p>

  <p>Ŝi faris etan geston per sia ringkovrita mano. Tiam, kiam ŝi leviĝis, kaj la aliaj samtempe leviĝis, ŝi haltis.</p>

  <p>“Vi pardonos al mi, sinjoro,” ŝi diris, “sed ĉu mi povas peti vian nomon. Via vizaĝo estas iel konata al mi.”</p>

  <p>“Mia nomo, sinjorino, estas Hercule Poirot — je via dispono.”</p>

  <p>Ŝi silentis momenton, tiam: “Hercule Poirot,” ŝi diris. “Jes. Mi nun memoras. Jen la sorto.”</p>

  <p>Ŝi formarŝis, tre rekta, iom rigida en siaj movoj.</p>

  <p>“<i>Voilà une grande dame</i>,” diris S-ro Bouc. “Kion vi opinias pri ŝi, mia amiko?”</p>

  <p>Sed Hercule Poirot nur skuis la kapon. “Mi scivolas,” li diris, “kion ŝi celis per la sorto.”</p>

</section>

<section class="chapter" epub:type="bodymatter chapter" id="chapter_07">

  <h2>Ĉapitro 7 — La atesto de grafo kaj grafino Andrenyi</h2>

  <p>Oni alvokis Grafon kaj Grafinon Andrenyi, sed la grafo envenis la manĝ-vagonon sola.</p>

  <p>Estis nenia dubo, ke li estis bon-aspekta viro. Li estis alta preskaŭ du metrojn, kun larĝaj ŝultroj kalj mallarĝaj koksoj. Li estis bone vestita per angla vestaro, kaj oni povus facile ricevi la impreson ke li estas anglo, krom pro la longeco de lia liphararo kaj io en la formo de la vangoj.</p>

  <p>“Nu, sinjoroj,” li diris, “kiamaniere mi povas helpi vin?”</p>

  <p>“Vi komprenas, sinjoro,” diris Poirot, “ke pro tio, kio okazis mi devas fari kelkajn demandojn al ĉiuj pasaĝeroj.”</p>

  <p>“Certe, certe,” respondis la grafo. “Mi tute komprenas la situacion. Tamen, mi opinias, ke mia edzino kaj mi ne povos multe helpi vin. Ni dormis, kaj aŭdis nenion.”</p>

  <p>“Ĉu vi scias, kiu estis la murdito, sinjoro?”</p>

  <p>“Mi komprenas, ke li estis la granda usonano — viro kun malafabla vizaĝo. Li sidis ĉe tiu tablo dum la manĝoj.”</p>

  <p>Li indikis per kapgesto la tablon ĉe kiu Ratchett kaj MacQueen estis sidintaj.</p>

  <p>“Jes, sinjoro, vi estas tute prava. Tamen, mi intencis diri, ĉu vi sciis lian nomon?”</p>

  <p>“Ne.” La grafo aspektis tute perpleksita pro la demandoj de Poirot.</p>

  <p>“Se vi deziras scii lian nomon,” li diris, “certe ĝi estas sur lia pasporto.”</p>

  <p>“La nomo sur lia pasporto estas Ratchett,” diris Poirot.</p>

  <p>“Sed tio ne estas lia vera nomo. Li estas la viro Cassetti, kiu estis respondeca pri konata infan-ŝtela afero en Usono.”</p>

  <p>Li zorge rigardis la grafon dum li parolis, sed tiu ŝajnis esti tute netuŝita de la informo. Li nur iomete malfermis la okulojn.</p>

  <p>“Ha!” li diris. “Tio certe devus iomete klarigi la aferon. Neordinara lando, Usono.”</p>

  <p>“Vi estis tie, eble, sinjoro?”</p>

  <p>“Mi estis unu jaron en Washington.”</p>

  <p>“Eble vi konis la familion Armstrong?”</p>

  <p>“Armstrong — Armstrong — estas malfacile memori — ni tiom da personoj renkontis.”</p>

  <p>Li ridetis, kaj levis la ŝultrojn. “Sed ni revenu al la nuna afero, sinjoroj,” li diris. “Kion plu mi povas fari por helpi al vi?”</p>

  <p>“Vi eniris vian kupeon por dormi — kiam, sinjoro grafo?”</p>

  <p>La okuloj de Hercule Poirot vagis al lia plano. Grafo kaj Grafino Andrenyi okupis la kupeojn N-roj 12 kaj 13.</p>

  <p>“Oni pretigis por la nokto unu kupeon kiam ni estis en la manĝ-vagono. Reveninte, ni sidis en la alia dum iom da tempo — --”</p>

  <p>“Kio estis la numero de tiu?”</p>

  <p>“N-ro 13. Ni kartludis kune. Ĉirkaŭ la dek-unua mia edzino enlitiĝis. La konduktoro pretigis mian kupeon kaj mi ankaŭ enlitiĝis. Mi bone dormis ĝis la mateno.”</p>

  <p>“Ĉu vi rimarkis, ke la trajno haltis?”</p>

  <p>“Mi ne sciis pri ĝi ĝis hodiaŭ matene.”</p>

  <p>“Kaj via edzino?”</p>

  <p>La grafo ridetis. “Mia edzino ĉiam prenas dormigaĵon kiam ŝi veturas per trajno. Ŝi prenis sian kutiman dozon.”</p>

  <p>Li paŭzis. “Mi bedaŭras, ke mi povas neniel helpi vin.”</p>

  <p>Poirot transdonis al li paperon kaj plumon.</p>

  <p>“Mi dankas vin, sinjoro grafo. Estas nur formalaĵo, sed ĉu vi donos al mi viajn nomon kaj adreson?”</p>

  <p>La grafo skribis malrapide kaj zorge. “Estas bone, ke mi skribas tion por vi,” li diris. “La literado de la nomo de mia bieno estas malfacila por tiuj, kiuj ne scipovas la lingvon.”</p>

  <p>Li transdonis la paperon al Poirot, kaj leviĝis. “Estos tute nenecese, ke mia edzino venu ĉi tien,” li diris. “Ŝi povas diri al vi nenion plu.”</p>

  <p>Ekbrileto venis en la okuloj de Poirot.</p>

  <p>“Povas esti,” li diris. “Sed ĉiuokaze mi ŝatus iomete paroli kun la grafino.”</p>

  <p>“Mi certigas al vi, ke tio estas tute ne necesa.” Lia voĉo sonis aŭtoritate.</p>

  <p>Poirot ĝentile rigardis lin. “Estos nur formalaĵo,” li diris, “sed vi komprenos, ke tio estas necesa por mia raporto.”</p>

  <p>“Kiel vi volas.” La grafo malvolonte cedis. Li sin klinis kaj forlasis la manĝ-vagonon.</p>

  <p>Poirot elmetis la manon por pasporto. Ĝi surhavis la nomojn kaj titolojn de la grafo. Li legis plu — <i>akompanata de la edzino</i>. Antaŭnomoj, Elena Maria; fraŭlina nomo, Goldenberg; aĝo, dudek. Grasmakulo troviĝis sur ĝi, ŝajne iam faligita de senzorgema oficisto.</p>

  <p>“Diplomata pasporto,” diris S-ro Bouc. “Ni devas esti zorgemaj ne ofendi iun, mia amiko. Tiuj personoj ne povas havi ian rilaton kun la murdo.”</p>

  <p>“Estu trankvila, <i>mon vieux</i>, mi estos tre taktoplena. Nura formalaĵo.”</p>

  <p>Lia voĉo mallaŭtiĝis kiam la grafino eniris la manĝ-vagonon. Ŝi aspektis timema kaj tre ĉarma.</p>

  <p>“Vi deziras vidi min, sinjoroj?”</p>

  <p>“Nur formalaĵo, sinjorino grafino.”</p>

  <p>Poirot leviĝis galante, kaj proponis al ŝi la seĝon kontraŭ li. “Mi nur deziras demandi al vi, ĉu vi vidis aŭ aŭdis ion hieraŭ vespere, kio povas lumigi la nunan aferon.”</p>

  <p>“Absolute nenion, sinjoro. Mi dormis.”</p>

  <p>“Vi ne aŭdis, ekzemple, bruon en la apuda kupeo? La usonanino, kiu okupas ĝin estis histeria kaj sonoris por la konduktoro.”</p>

  <p>“Mi aŭdis nenion, sinjoro. Mi estis trinkinta dormigaĵon.”</p>

  <p>“Nu, mi komprenas. Mi ne bezonas teni vin plu.”</p>

  <p>Tiam, kiam ŝi ekleviĝis. “Nur momenton — ĉi tiuj detaloj, via fraŭlina nomo, aĝo, kaj tiel plu, ĉu ili estas ĝustaj?”</p>

  <p>”Tute ĝustaj, sinjoro.”</p>

  <p>“Eble vi subskribos ĉi tiun memuaron tiucele.”</p>

  <p>Ŝi rapide subskribis ĝin en bela skribmaniero. <i>Elena Andrenyi</i>.</p>

  <p>“Ĉu vi akompanis vian edzon al Usono, sinjorino?”</p>

  <p>“Ne, sinjoro.” Ŝi ridetis, kaj iomete ruĝiĝis. “Tiam ni ne estis geedzigitaj; ni geedziĝis antaŭ nur unu jaro.”</p>

  <p>“Ha, jes, mi dankas vin, sinjorino. Parenteze, ĉu via edzo fumas?”</p>

  <p>Preta por la foriro, ŝi atente rigardis lin. “Jes.”</p>

  <p>“Pipon?”</p>

  <p>“Ne. Cigaredojn kaj cigarojn.”</p>

  <p>“Do, mi dankas vin.”</p>

  <p>Ŝi hezitis; ŝiaj okuloj rigardis lin strange. Belegaj okuloj ili estis; malhelaj kaj migdalformaj, kun tre longaj nigraj okulharoj, kiuj akcentis la elegantan senkolorecon de ŝiaj vangoj. Ŝiaj lipoj, tre ruĝaj, estis iomete malfermitaj. Ŝi aspektis rava kaj bela.</p>

  <p>“Kial vi demandis tion al mi?”</p>

  <p>“Sinjorino,” Poirot mangestis, “detektivoj bezonas fari ĉiajn demandojn. Ekzemple, eble vi diros al ni la koloron de via tualet-robo?”</p>

  <p>Ŝi rigardis lin kaj ridis. “Ĝi estas el gren-kolora muslino. Ĉu tio estas vere grava?”</p>

  <p>“Tre grava, sinjorino.”</p>

  <p>Ŝi scivoleme demandis, “Ĉu vi estas vera detektivo?”</p>

  <p>“Je via dispono, sinjorino.”</p>

  <p>“Mi pensis, ke ne estas detektivoj en la trajno dum ĝi estas en Jugoslavujo — ne ĝis oni atingas Italujon.”</p>

  <p>“Mi ne estas jugoslava detektivo, sinjorino. Mi estas internacia detektivo.”</p>

  <p>“Vi apartenas al la Ligo de Nacioj?”</p>

  <p>“Mi apartenas al la mondo, sinjorino,” diris Poirot drame. Li daŭrigis: “Mi laboras plejparte en Londono. Vi parolas angle?” li aldonis en tiu lingvo.</p>

  <p>“Mi iomete parolas ĝin, jes.” Ŝia akcento estis ĉarma.</p>

  <p>Poirot kliniĝis denove. “Ni ne tenos vin plu, sinjorino. Vi rimarkas, ke ĝi ne estis tre terura.”</p>

  <p>Ŝi ridetis, klinis la kapon kaj foriris.</p>

  <p>“<i>Elle est Jolie femme</i>,” diris S-ro Bouc. Li suspiris. “Do, tio ne multe helpis al ni.”</p>

  <p>“Ne,” diris Poirot. “Du personoj, kiuj vidis nenion kaj aŭdis nenion.”</p>

  <p>“Ĉu ni nun vidu la italon?”</p>

  <p>Dum momento Poirot ne respondis. Li zorge rigardis grasmakulon sur hungara diplomata pasporto.</p>

</section>

<section class="chapter" epub:type="bodymatter chapter" id="chapter_08">

  <h2>Ĉapitro 8 — La atesto de kolonelo Arbuthnot</h2>

  <p>Poirot subite elreviĝis. Liaj okuloj ekbriletis renkonte al tiuj de S-ro Bouc.</p>

  <p>“Mia kara amiko,” li diris, “mi iĝis tiu, kiun oni nomas la snobo! Mi opinias, ke ni devus atenti la unuan klason antaŭ la duan. Mi pensas, ke nun ni intervjuos la bel-aspektan Kolonelon Arbuthnot.”</p>

  <p>Eltrovinte ke la franc-lingva scio de la kolonelo estas tre malmulta, Poirot faris sian demandaron en la angla lingvo. Li demandis pri la nomo, aĝo, hejm-adreso kaj preciza armea rango de Arbuthnot. Poste li daŭrigis:</p>

  <p>“Ĉu estas, ke vi venas hejmen de Hindujo pro la kutima forpermeso?”</p>

  <p>Kolonelo Arbuthnot respondis laŭ la brita malonga maniero: “Jes.”</p>

  <p>“Sed vi ne hejmenvenas per la rekta ŝiplinio?”</p>

  <p>“Ne.”</p>

  <p>“Kial ne?”</p>

  <p>“Mi elektis veni per la surtera vojo pro personaj kialoj.” Lia maniero ŝajnis diri, “Kaj tio sufiĉas por vi, vi trudema malgranda impertinentulo.”</p>

  <p>“Vi venis senhalte de Hindujo?”</p>

  <p>La kolonelo seke respondis; “Mi haltis unu nokton por vidi Ur Kaldea, kaj tri tagojn en Bagdad kun la komandanto, kiu estas amiko mia.”</p>

  <p>“Vi haltis tri tagojn en Bagdad. Mi komprenas, ke la juna anglino, F-ino Debenham, ankaŭ venas de Bagdad. Eble vi renkontis ŝin tie?”</p>

  <p>“Ne. Mi unue renkontis F-inon Debenham kiam ŝi kaj mi kune veturis en fervoja vagono de Kirkuk ĝis Nissibin.”</p>

  <p>Poirot antaŭenklinis sin. Li iĝis persvadema kaj iom pli fremda ol necese.</p>

  <p>“Sinjoro, mi intencas petegi al vi. Vi kaj Fraŭlino Debenham estas la solaj angloj en la trajno. Estas necese, ke mi demandu al ĉiu, kion tiu opinias pri la alia.”</p>

  <p>“Tute neregula,” malvarme diris Kolonelo Arbuthnot.</p>

  <p>“Vi eraras. Tiu krimo kredeble estas farita de virino. La viro estas pikita ne malpli ol dek du fojojn. Eĉ la trajnestro tuj diris, ‘Estis virino.’ Nu, kio estas mia unua tasko? Ekzameni ĉiun virinon, kiu veturas en la Istanbul-Calais vagono. Sed fari decidon pri anglino estas malfacila. La angloj estas tre retiremaj. Mi do petegas vin, sinjoro, pro justeco. Kia persono estas F-ino Debenham? Kion vi scias pri ŝi?”</p>

  <p>“F-ino Debenham,” diris la kolonelo per iom da varmeco, “estas ĝentlemanino.”</p>

  <p>“Ha!” diris Poirot, kaj li aspektis kvazaŭ tre kontenta. “Do vi opinias, ke kredeble ŝi ne estas implikita en tiu krimo?”</p>

  <p>“La ideo estas absurda,” diris Arbuthnot. “La viro estis tute fremda al ŝi — ŝi neniam antaŭe vidis lin.”</p>

  <p>“Ĉu ŝi diris tion al vi?”</p>

  <p>“Jes. Ŝi tuj komentis pri lia iom malafabla aspekto. Se virino <i>estas</i> implikata, kiel vi ŝajnas pensi (miaopinie, sen ia atesto krom nura supozo), mi povas certigi al vi, ke F-ino Debenham tute ne povus esti indikata.”</p>

  <p>“Vi sentas varme pri la afero,” diris Poirot kun rideto.</p>

  <p>Kolonelo Arbuthnot rigardis lin malvarme. “Mi tute ne scias, kion vi intencas,” li diris.</p>

  <p>La rigardo ŝajnis iom hontigi Poirot. Li mallevis la okulojn kaj komencis manipuli la paperojn antaŭ si.</p>

  <p>“Ĉi tio estas flankaĵo,” li diris. “Ni estu praktikaj kaj parolu pri faktoj. La krimo, ni kredas, okazis je kvarono post la unua hieraŭ nokte. Estas parto de la necesa rutino demandi al ĉiu en la trajno kion li aŭ ŝi estis faranta je tiu horo.”</p>

  <p>“Kompreneble. Je kvarono post la unua, se mi ne eraras, mi estis parolanta al la juna usonano--la sekretario de la mortinto.”</p>

  <p>“Ĉu vi estis en lia kupeo, aŭ ĉu li estis en la via?”</p>

  <p>“Mi estis en lia kupeo.”</p>

  <p>“Tiu estas la junulo kun la nomo MacQueen?”</p>

  <p>“Jes.”</p>

  <p>“Li estis amiko aŭ konato via?”</p>

  <p>“Ne, mi neniam vidis lin antaŭ la nuna vojaĝo. Ni komencis okazan konversacion hieraŭ kaj ambaŭ ekinteresiĝis. Kutime mi ne ŝatas usonanojn — --”</p>

  <p>Poirot ridetis, pro la memoro de la rimarkoj de MacQueen pri britoj.</p>

  <p>“———Sed mi ŝatis tiun junulon. Li estis aŭdinta stultajn ideojn pri la situacio en Hindujo; la malbona flanko de usonanoj estas la fakto ke ili estas tiel sentimentalaj kaj idealistaj. Li interesiĝis pri tio, kion mi povis diri al li. Mi estis en la lando dum preskaŭ tridek jaroj. Kaj mi interesiĝis pri tio, kion li povis diri al mi rilate al la financa situacio en Usono. Tiam ni parolis pri la ĝenerala mond-politiko. Mi tute surpriziĝis kiam mi rigardis mian poŝhorloĝon, kaj rimarkis ke estas jam kvarono antaŭ la dua.”</p>

  <p>“Je tiu horo vi ĉesigis la konversacion?”</p>

  <p>“Jes.”</p>

  <p>“Kion vi tiam faris?”</p>

  <p>”Marŝis al mia propra kupeo kaj enlitiĝis.”</p>

  <p>“Via lito estis jam preta?”</p>

  <p>”Jes.”</p>

  <p>“Tio estas la kupeo N-ro 15 — tiu estas la antaŭ-lasta kiam oni iras de la manĝ-vagono?”</p>

  <p>“Jes.”</p>

  <p>“Kie estas la konduktoro kiam vi iris al via kupeo?”</p>

  <p>“Li sidis je la fino ĉe tableto. Efektive, MacQueen alvokis lin ĵus kiam mi iris al mia kupeo.”</p>

  <p>“Kial li alvokis lin?”</p>

  <p>“Supozeble por pretigi lian liton. La kupeo ne estis preta por la nokto.”</p>

  <p>“Nu, Kolonelo Arbuthnot, mi deziras ke vi zorge pensu. Dum la tempo kiam vi parolis kun MacQueen ĉu iu pasis tra la koridoro ekster la pordo?”</p>

  <p>“Multaj personoj, mi opinias. Mi ne atentis tion.”</p>

  <p>“Jes, sed mi pensas pri — ni diru, la lasta horo kaj duono de via konversacio. Vi eliris ĉe Vincovci, ĉu ne?”</p>

  <p>“Jes, sed nur por minuto. Okazis ventego. Estis terure malvarme. Oni estis tre danka reeniri la pezan varmon de la trajno, kvankam mi opinias ke kutime oni multe tro varmigas la trajnojn.”</p>

  <p>S-ro Bouc suspiris. “Estas malfacile kontentigi ĉiun,” li diris. “La angloj, ili malfermas ĉion, poste venas aliaj, kiuj fermas ĉion. Estas tre malfacile.”</p>

  <p>Nek Poirot nek Kolonelo Arbuthnot atentis lin.</p>

  <p>“Nu, sinjoro, pripensu,” diris Poirot. “Estis malvarme ekstere. Vi revenis en la trajnon. Vi sidiĝas, vi fumas — eble cigaredon, eble pipon — ” Li paŭzis dum sekundo.</p>

  <p>“Pipon por mi. MacQueen fumis cigaredojn.”</p>

  <p>“La trajno ekveturas. Vi fumas vian pipon. Vi parolas pri la stato de Eŭropo — de la mondo. Estas nun malfrue. La plimulto jam enlitiĝis. Ĉu iu pasas la pordon — pensu?”</p>

  <p>Provante memori Arbuthnot sulkigis la brovojn.</p>

  <p>“Estas malfacile diri,” li diris. “Mi ne atentis la aferon.”</p>

  <p>“Sed vi havas la kutiman detal-rimarkadon de la soldato. Vi senkonscie rimarkas, oni povas diri.”</p>

  <p>La kolonelo ree pensis, sed kapneis. “Mi ne povas diri. Mi ne memoras, ke iu pasis krom la konduktoro. Atendu momenton — estis ankaŭ virino, mi pensas.”</p>

  <p>“Vi vidis ŝin? Ĉu ŝi estis maljuna-juna?”</p>

  <p>“Mi ne vidis ŝin. Mi ne rigardis en tiu direkto. Nur susuro kaj la odoro de parfumo.”</p>

  <p>“Parfumo? <i>Bona</i> parfumo?”</p>

  <p>“Nu, iom forta. Parfumo flarebla cent metrojn malproksime. Sed,” rapide daŭrigis la kolonelo, “tio povis esti pli frue en la vespero. Kiel vi diris antaŭ nelonge, ĝi estis unu el tiuj aferoj, kiujn oni senkonscie rimarkas. Iam dum la vespero mi diris al mi ‘Virino-parfumo-tro multe da ĝi.’ Sed <i>kiam</i> ĝi estis, mi ne povas esti certa, krom ke ĝi devis esti post Vincovci.”</p>

  <p>“Kial?”</p>

  <p>“Ĉar mi memoras, ke mi flaris la odoron en la momento kiam mi parolis pri la malsukceso de la Kvinjara Plano de Stalin, kaj la pasado de la virino igis min pensi pri la situacio de la virinoj en Rusujo. Kaj mi scias, ke ni ne parolis pri Rusujo ĝis preskaŭ la fino de nia interparolado.”</p>

  <p>“Vi ne povas diri pli precize ol tio?”</p>

  <p>“Ne. Ĝi devis esti proksimume en la lasta duonhoro.”</p>

  <p>“Ĝi okazis post la halto de la trajno?”</p>

  <p>La alia kapjesis. “Jes, mi estas preskaŭ certa, ke jes.”</p>

  <p>“Nu, ni forlasos tion. Ĉu vi iam estis en Usono, Kolonelo Arbuthnot?”</p>

  <p>“Neniam. Mi ne deziras iri.”</p>

  <p>“Ĉu vi iam konis Kolonelon Armstrong?”</p>

  <p>“Armstrong — Armstrong — Mi konis du tri kun tiu nomo. Estis Tommy Armstrong en la 60a regimento — vi ne parolas pri li? Kaj Selby Armstrong — li estis mortigita ĉe la Somme batalo.”</p>

  <p>“Mi parolas pri la Kolonelo Armstrong kiu edziĝis kun usonanino, kaj kies solan infaneton oni ŝtelis kaj mortigis.”</p>

  <p>“Ha! jes, mi memoras, ke mi legis pri tio — terura afero. Mi opinias, ke mi neniam renkontis lin, kvankam kompreneble, mi sciis pri li. Tony Armstrong. Bonegulo. Ĉiu ŝatis lin. Li havis elstaran karieron. Li gajnis la V.C.”<a epub:type="noteref" href="#n1">*</a></p>

  <aside epub:type="footnote" id="n1">
    <p>V.C. — Victoria Cross; plej honora brita medalo por braveco.</p>
  </aside>

  <p>“La viro murdita hieraŭ nokte estis la viro respondeca pri la murdo de la infaneto de Kolonelo Armstrong.”</p>

  <p>La vizaĝo de Arbuthnot severiĝis “Tiuokaze, miaopinie, la porko meritis tion, kion li ricevis. Kvankam mi preferus vidi lin laŭleĝe pendigita — aŭ en Usono elektro-mortigita, mi supozas.”</p>

  <p>“Efektive, Kolonelo Arbuthnot, vi preferas la leĝon kaj ordon ol privatan venĝon?”</p>

  <p>“Nu, vi ne povas havi sangan venĝadon kiel la korsikanoj aŭ la mafio,”<a epub:type="noteref" href="#n2">*</a> diris la kolonelo. “Diru kion vi volas, sed juĝo per juĝantaro estas bona sistemo.”</p>

  <aside epub:type="footnote" id="n2">
    <p>Itala sekreta societo.</p>
  </aside>

  <p>Poirot pense rigardis lin dum minuto. “Jes,” li diris, “Mi estas certa, ke tio estas via vidpunkto. Nu, Kolonelo Arbuthnot, mi opinias, ke mi ne bezonas demandi al vi ion alian. Vi povas memori nenion pri hieraŭ nokte, kio ŝajnas al vi iamaniere suspektinda?”</p>

  <p>Arbuthnot konsideris dum unu du momentoj. “Nenion,” li diris. “Absolute nenion. Krom, se———,” li hezitis.</p>

  <p>“Sed daŭrigu, mi petas vin.”</p>

  <p>“Nu, vere ĝi estas nenio,” diris la kolonelo malrapide. “Sed vi diris <i>io</i>.”</p>

  <p>“Jes, jes. Daŭrigu.”</p>

  <p>“Ĝi estas nenio. Nur bagatelo. Sed kiam mi atingis mian kupeon, mi rimarkis, ke la pordo de tiu post la mia — la lasta, vi scias — ”</p>

  <p>“Jes, n-ro 16.”</p>

  <p>“Nu, ĝia pordo ne estis tute fermita. La persono en ĝi elrigardis laŭ kaŝa maniero. Poste li rapide fermis ĝin. Kompreneble, mi scias ke tio ne gravas, sed ĝi ŝajnis al mi iom nekutima. Estas tute kutime malfermi pordon kaj elrigardi se vi volas vidi ion, sed estis la kaŝa maniero kiu altiris mian atenton.”</p>

  <p>“Je-es,” diris Poirot dube.</p>

  <p>“Mi diris al vi, ke ĝi ne estas grava,” diris Arbuthnot pardonpeteme. “Sed vi scias, kio ĝi estas — frumatene — ĉio tute trankvila — la afero ŝajnis iom minaca — kiel detektiva romano. Vere sensencaĵo.”</p>

  <p>Li leviĝis. “Do, se vi ne plu bezonas min———”</p>

  <p>“Dankon, Kolonelo Arbuthnot, estas nenio plu.”</p>

  <p>La soldato hezitis momenton. Lia unua malŝato pri demandado de “fremduloj” jam malaperis.</p>

  <p>“Pri Fraŭlino Debenham,” li diris iom embarasite. “Vi povas akcepti mian diron, ke ŝi estas senkulpa. Ŝi estas <i>pukka sahib</i>.” Iom ruĝiĝante, li foriris.</p>

  <p>“Kion signifas <i>pukka sahib</i>?” demandis D-ro Constantine.</p>

  <p>“Ĝi signifas, ke ŝiaj patro kaj fratoj ĉeestis samspecan lernejon kiel tiu de Kolonelo Arbuthnot,” diris Poirot.</p>

  <p>“Ho!” diris D-ro Constantine, malkontente. “Do, ĝi neniel koncernas la krimon.”</p>

  <p>“Precize,” diris Poirot. Li enpensiĝis, frapante la tablon per la fingroj. Tiam li levis la okulojn.</p>

  <p>“Kolonelo Arbuthnot fumas pipon,” li diris. “En la kupeo de S-ro Ratchett mi trovis pip-purigilon. S-ro Ratchett fumis nur cigarojn.”</p>

  <p>“Vi opinias———?”</p>

  <p>“Li estas la sola viro ĝis nun kiu diris, ke li fumas pipon. Kaj li sciis pri Kolonelo Armstrong — eble eĉ konis lin, kvankam li ne allasas tion.”</p>

  <p>“Do, vi opinias, ke estas eble———?”</p>

  <p>Poirot forte kapneis. “Jen la problemo — estas neeble — tute neeble — ke honorinda, iomete stulta, honesta anglo piku malamikon dekfoje per tranĉilo. Ĉu vi ne sentas, miaj amikoj, ke tio ne estas ebla?”</p>

  <p>“Tio estas la psikologio,” diris S-ro Bouc.</p>

  <p>“Kaj oni devas respekti la psikologion. Tiu krimo havas subskribon, kaj ĝi certe ne estas la subskribo de Kolonelo Arbuthnot. Kaj nun al la venonta intervjuo.”</p>

  <p>Ĉi tiun fojon S-ro Bouc ne parolis pri la italo, sed li pensis pri li.</p>

</section>

<section class="chapter" epub:type="bodymatter chapter" id="chapter_09">

  <h2>Ĉapitro 9 — La atesto de s-ro Hardman</h2>

  <p>La lasta el la unua-klasaj pasaĝeroj esti intervjuota — S-ro Hardman — estis la granda usonano, kiu manĝis ĉe la sama tablo kiel la italo kaj la servisto de S-ro Ratchett.</p>

  <p>Li portis iom brilaĉan kompleton, roz-koloran ĉemizon, brilegan kravat-pinglon, kaj maĉis gumon kiam li eniris la manĝ-vagonon. Li havis dikan maldelikatan vizaĝon, kun bonhumora esprimo.</p>

  <p>“Bonan matenon, sinjoroj,” li diris. “Kiel mi povas helpi vin?”</p>

  <p>“Vi aŭdis pri ĉi tiu murdo, S-ro Hardman?”</p>

  <p>“Certe.” Li lerte movis la maĉ-gumon.</p>

  <p>“Laŭnecese ni intervjuas ĉiujn pasaĝerojn en la trajno.”</p>

  <p>“Konsentite. Nur tiamaniere oni povas esplori la aferon.”</p>

  <p>Poirot rigardis la pasporton antaŭ si.</p>

  <p>“Vi estas Cyrus Bethman Hardman, usonano, kvardek-unu jara, vojaĝanta vendisto de rubandoj por skribmaŝinoj?”</p>

  <p>“Vi pravas. Tio estas mi.”</p>

  <p>“Vi vojaĝas de Istanbul al Parizo?”</p>

  <p>“Tiel estas.”</p>

  <p>“Kialo?”</p>

  <p>“Komerco.”</p>

  <p>“Ĉu vi ĉiam veturas unuaklase, S-ro Hardman?”</p>

  <p>“Jes, sinjoro. Mia firmao pagas la vetur-elspezojn.” Li palpebrumis.</p>

  <p>“Nu, S-ro Hardman, ni venas al la aferoj de hieraŭ nokte.”</p>

  <p>La usonano kapjesis.</p>

  <p>“Kion vi povas diri al ni pri la afero?”</p>

  <p>“Precize nenion.”</p>

  <p>“Estas bedaŭrinde. S-ro Hardman, bonvolu diri al ni precize kion vi faris hieraŭ post la vespermanĝo.”</p>

  <p>Por la unua fojo la usonano ne ŝajnis havi respondon tute preta. Fine li diris: “Pardonu al mi sinjoroj, sed precize kiuj vi estas? Sciigu tion al mi.”</p>

  <p>“Jen S-ro Bouc, direktoro de la Compagnie des Wagons Lits. Ĉi tiu sinjoro estas la kuracisto kiu ekzamenis la korpon.”</p>

  <p>“Kaj vi?”</p>

  <p>“Mi estis Hercule Poirot. La kompanio komisiis min esplori la aferon.”</p>

  <p>“Mi aŭdis pri vi,” diris S-ro Hardman. Li pripensis dum ankoraŭ unu du minutoj. “Mi devas diri ĉion supozeble.”</p>

  <p>“Certe estus bone, ke vi diru al ni ĉion, kion vi scias,” diris Poirot seke.</p>

  <p>“Vi estus prave parolinta se estus io, kion mi <i>scias</i>. Mi scias nenion, kiel mi diris. Sed mi <i>devus</i> scii ion, kaj pro tio mi estas ĉagrenita. Vere, mi <i>devus</i> scii ion.”</p>

  <p>“Bonvolu klarigi, S-ro Hardman.”</p>

  <p>S-ro Hardman suspiris, forigis la maĉ-gumon, kaj metis manon en poŝon. Samtempe lia personeco ŝajnis ŝanĝiĝi. Li iĝis malpli simila al teatra rolulo kaj pli viva persono. La sonoraj nazaj voĉtonoj modifiĝis.</p>

  <p>“Tiu pasporto estas blufaĵo,” li diris. “Jen kiu mi vere estas.”</p>

  <p>Poirot legis la vizitkarton donita al li. S-ro Bouc rigardis super lian ŝultron.</p>

  <div class="card">
    <p>S-RO CYRUS B. HARDMAN,</p>
    <p>Detektiva Agentejo McNeill,</p>
    <p>New York.</p>
  </div>

  <p>Poirot konis la nomon. Ĝi estis unu el la plej bone konataj kaj plej fidindaj detektivaj agentejoj en New York.</p>

  <p>“Nu, S-ro Hardman,” li diris, “Permesu, ke mi aŭdu la signifon de ĉi tio.”</p>

  <p>“Certe. Jen kiel la afero okazis. Mi venis al Eŭropo serĉante du trompulojn — nenio rilata al la nuna afero. La serĉo finiĝis en Istanbul. Mi telegrafis al mia estro, kaj ricevis ordonon reveni. Mi intencis reiri al New York, kiam mi ricevis ĉi tion.” Li transdonis leteron, kies papero surhavis la adreson de la Hotelo Tokatlian.</p>

  <p> <i>Kara sinjoro, — Oni indikis vin al mi kiel unu el la stabo de la Detektiva Agentejo McNeill. Bonvolu veni al mia ĉambro je la kvara hodiaŭ posttagmeze. </i></p>

  <p>Ĝi estis subskribita “S. E. Ratchett.”</p>

  <p>“<i>Eh bien</i>?”</p>

  <p>“Mi iris je la citita horo, kaj S-ro Ratchett klarigis la situacion al mi. Li montris al mi du leterojn, kiujn li ricevis.”</p>

  <p>“Li estis timema?”</p>

  <p>“Li ŝajnigis, ke li ne estas, sed estis nenia dubo, ke li estas. Li faris proponon al mi. Mi devus veturi al Parizo per la sama trajno, kaj zorgi, ke neniu forigu lin. Nu, sinjoroj, mi veturis per la sama trajno, kaj malgraŭ tio, iu sukcesis forigi lin. Tutcerte mi estas ĉagrenita pri la afero, kiu povas havi malbonajn por mi.”</p>

  <p>“Ĉu li donis al vi ian indikon pri via agado?”</p>

  <p>“Certe. Li havis ĉion jam pretan. Estis lia ideo, ke mi veturu en la kupeo apud lia, sed tio tute ne estis ebla. La sola loko havebla estis kupeo n-ro 16, kaj eĉ pri tiu estis malfacilaĵoj. Mi opinias, ke la konduktoro ŝatas teni tiun kupeon en rezervo. Sed tio ne gravas. Kiam mi zorge konsideris la aferon, ŝajnis al mi, ke n-ro 16 estas taŭga loko. Nur estis la manĝ-vagono antaŭ la Istanbul dorm-vagono, kaj la antaŭa pordo al la kajo estis ŝlosita por la noktoj. Murdonto povus veni nur tra la malantaŭa pordo al la kajo, aŭ tra la malantaŭa parto de la trajno — ĉiuokaze li devus preterpasi mian kupeon.”</p>

  <p>“Mi supozas, ke vi havas nenian ideon pri la identeco de la ebla atakanto?”</p>

  <p>“Nu, mi scias kiel li aspektas. S-ro Ratchett priskribis lin al mi.”</p>

  <p>“Kio?” La tri viroj avide antaŭenklinis.</p>

  <p>Hardman daŭrigis: “Malgranda viro, malhela, kun iom virina voĉo — tion diris al mi la maljunulo. Li diris ankaŭ, ke kredeble ĝi ne okazos dum la unua nokto, sed pli kredeble, la duan aŭ trian.”</p>

  <p>“Li sciis ion,” diris S-ro Bouc.</p>

  <p>“Li certe sciis pli ol li diris al sia sekretario,” pense diris Poirot. “Ĉu li diris ion al vi pri tiu malamiko? Ekzemple ĉu li diris kial oni minacas lian vivon.”</p>

  <p>“Ne, li estis iom sekretema tiurilate. Li nur diris, ke la ulo deziras murdi lin kaj intencas tion fari.”</p>

  <p>“Malgranda viro — malhela — kun virina voĉo,” diris Poirot pense. Tiam intense rigardante Hardman, li diris: “Kompreneble, vi sciis, kiu li vere estis?”</p>

  <p>“Kiu, sinjoro?”</p>

  <p>“Ratchett. Vi rekonis lin?”</p>

  <p>“Mi ne komprenas vin.”</p>

  <p>“Ratchett estis Cassetti, la Armstrong’a murdanto.”</p>

  <p>S-ro Hardman fajfis. “Kia surprizo!” li diris. “Ne, mi ne rekonis lin. Mi estis en la okcidenta parto de la lando kiam la afero okazis. Kredeble mi vidis fotojn de li en la ĵurnaloj, sed mi certe ne rekonus mian propran patrinon post la laboro de ĵurnala fotografisto. Nu, mi ne dubas ke kelkaj personoj volis venĝi sin kontraŭ Cassetti.”</p>

  <p>“Ĉu vi scias pri iu, kiu rilatis kun la afero Armstrong, kaj kiu similas tiun priskribon — malgranda, malhela, kaj virina voĉo?”</p>

  <p>Hardman pripensis minuton, “Estas malfacile diri. Preskaŭ ĉiu iel koncernata jam mortis.”</p>

  <p><!-- Kiu? -->“Memoru, ke estis tiu fraŭlino kiu ĵetis sin el la fenestro.”</p>

  <p><!-- Kiu? -->“Certe. Jen interesa punkto. Ŝi estis ia fremdulino. Eble ŝi havis parencojn. Sed vi devas memori, ke estis aliaj aferoj krom tiu de Armstrong. Cassetti aranĝis pri infanŝtelado dum sufiĉe longa tempo. Vi ne povas pensi nur pri tio.”</p>

  <p>“Jes, sed ni havas kialon pensi, ke la nuna krimo rilatas al la afero Armstrong.”</p>

  <p>S-ro Hardman okule demandis. Poirot ne respondis. La usonano neante skuis la kapon.</p>

  <p>“Mi ne povas memori iun, kiu similis tiun priskribon en la afero Armstrong,” li diris malrapide. “Sed kompreneble, ĝi <!-- ne? --> koncernis min kaj mi ne multe sciis pri ĝi.”</p>

  <p>“Do, daŭrigu vian rakonton, S-ro Hardman.”</p>

  <p>“Estas malmulte direbla. Mi dormis dum la tagoj kaj restis sendorme kaj rigardante dum la noktoj. Nenio suspektinda okazis dum la unua nokto. Hieraŭ nokte estis same, laŭ mia sperto. Mia pordo estis iomete malfermita, kaj mi elrigardis. Neniu nekonato preterpasis.”</p>

  <p>“Vi estas certa pri tio, S-ro Hardman?”</p>

  <p>“Tute certa. Neniu eniris la trajnon de ekstere, kaj neniu envenis el la malantaŭaj vagonoj. Mi ĵuros pri tio.”</p>

  <p>“Ĉu vi povis vidi la konduktoron de via loko?”</p>

  <p>“Certe. Li sidas sur la seĝeto preskaŭ kontraŭ mia pordo.”</p>

  <p>“Ĉu li forlasis tiun seĝeton post la halto ĉe Vincovci?”</p>

  <p>“Tiu estis la lasta stacio? Nu, li respondis al du sonoriloj — tio estus preskaŭ tuj post la fina halto de la trajno. Poste li eniris en la malantaŭa vagono — estis tie ĉirkaŭ kvaronhoro. Sonorilo laŭte sonis, kaj li kurante revenis. Mi paŝis en la koridoron por vidi kio okazas, sed estis nur la usonanino. Ŝi grumblegis pri io. Mi ridetis. Tiam li iris en alian kupeon, kaj revenis por akiri botelon da sod-akvo por iu. Poste li restis sur sia seĝo ĝis li iris al la alia fino de la vagono por pretigi ies liton. Mi opinias, ke li poste restis sur sia seĝo ĝis ĉirkaŭ la kvina hodiaŭ matene.”</p>

  <p>“Ĉu li iam ekdormis?”</p>

  <p>“Tion mi ne povas diri. Povas esti.”</p>

  <p>Poirot kapjesis. Liaj manoj aŭtomate ordigis la paperojn sur la tablo. Li prenis la oficialan karton, denove.</p>

  <p>“Bonvolu meti vian parafon sur ĉi tion,” li diris.</p>

  <p>La alia tion faris.</p>

  <p>“Estas neniu, mi supozas, kiu povas konfirmi vian rakonton pri via identeco, S-ro Hardman?”</p>

  <p>“En la trajno. Ne — kun la escepto de la junulo MacQueen. Mi konas lin sufiĉe bone — vidis lin en la oficejo de lia patro en New York — sed tio tute ne signifas ke li rekonus min el amaso. Ne, S-ro Poirot, vi devos atendi kaj telegrafi al New York kiam la neĝo liberigos nin. Sed ĝi estas vera. Mi ne mensogas. Do, ĝis la revido, sinjoroj. Mi estas kontenta, ke mi renkontis vin, S-ro Poirot.”</p>

  <p>Poirot proponis cigaredujon. “Sed eble vi preferas pipon?”</p>

  <p>“Certe ne.” Li prenis unu kaj foriris. La tri viroj rigardis unu la alian.</p>

  <p>“Vi opinias, ke li estas sincera?” demandis D-ro Constantine.</p>

  <p>“Jes, jes. Mi konas tiun specon. Krome, ĝi estas rakonto facile kontrolebla.”</p>

  <p>“Li donis al ni tre interesan atestaĵon,” diris S-ro Bouc.</p>

  <p>“Ja, jes.”</p>

  <p>“Malgranda viro, malhela, kun alt-tona voĉo,” diris S-ro Bouc penseme.</p>

  <p>“Priskribo, kiu taŭgas al neniu en la trajno,” diris Poirot.</p>

</section>

<section class="chapter" epub:type="bodymatter chapter" id="chapter_10">

  <h2>Ĉapitro 10 — La atesto de la italo</h2>

  <p>“Kaj nun,” diris Poirot kun ekbrilo en la okulo, “ni kontentigos la deziron de S-ro Bouc kaj vidos la italon.”</p>

  <p>Antonio Foscarelli envenis en la manĝ-vagonon per rapida katsimila paŝado. Lia vizaĝo brilis. Ĝi estis tipa itala vizaĝo, ridetanta kaj malpala. Li parolis la francan lingvon bone kaj flue kun nur eta fremda akcento.</p>

  <p>“Via nomo estas Antonio Foscarelli?”</p>

  <p>“Jes, sinjoro.”</p>

  <p>“Mi vidas, ke vi estas nacianigita usonano?”</p>

  <p>“Jes, sinjoro. Tio estas pli bona por mia komerco.”</p>

  <p>“Vi estas agento por la aŭtomobiloj Ford?”</p>

  <p>“Jes, sinjoro. Vi komprenos———” Fluparola klarigo sekvis. Post ĝia fino, io nekonata de la tri viroj pri Foscarelli, ŝajne ne estis grava. Li certe ne estis viro el kiu oni bezonis eltiri informon. Ĝi elŝprucis. Lia afabla infana vizaĝo brilis pro kontento kiam, post lasta elokventa gesto, li paŭzis kaj viŝis la frunton per poŝtuko.</p>

  <p>“Vi do vidas,” li diris, “ke mi faras grandajn negocojn. Mi estas ĝisdata. Mi komprenas la arton de la vendado!”</p>

  <p>“Vi estis en Usono dum la lastaj dek jaroj pli malpli?”</p>

  <p>“Jes, sinjoro. Mi bone memoras la tagon en kiu mi trafis la ŝipon por iri al Usono — tiom malproksima! Mia patrino, mia fratineto———”</p>

  <p>Poirot interrompis la amason da rememoroj.</p>

  <p>“Dum via loĝado en Usono ĉu vi iam renkontis la murditon?”</p>

  <p>“Neniam. Sed mi konas la specon. Ja, jes.” Li kraketis la fingrojn esprime. “Ĝi estas tre deca, tre bone vestita, sed sube ĝi estas tute malbona. Laŭ mia sperto mi dirus, ke li estis granda trompisto. Jen mia opinio.”</p>

  <p>“Vi estas prava,” diris Poirot seke. “Ratchett estis Cassetti, la infanŝtelisto.”</p>

  <p>“Kion mi diris al vi? Mi lernis legi la vizaĝon. Tio estas necesa. Nur en Usono oni instruas la ĝustan manieron vendi.”</p>

  <p>“Vi memoras la aferon Armstrong?”</p>

  <p>“Mi ne tute memoras. La nomo, jes? Ĝi estis knabino — infaneto — ĉu ne?”</p>

  <p>“Jes, tre tragedia afero.”</p>

  <p>La italo ŝajnis esti la unua persono heziti pri tiu vidpunkto.</p>

  <p>“Nu, do, tiaj aferoj okazas,” li diris filozofe, “en granda civilizacio kia Usono———”</p>

  <p>Poirot interrompis lin. “Ĉu vi iam renkontis anojn de la familio Armstrong?”</p>

  <p>“Ne, mi pensas, ke ne. Estas malfacile diri. Mi donos al vi kelkajn ciferojn. Nur en la lasta jaro mi vendis———”</p>

  <p>“Sinjoro, bonvolu resti ĉe la punkto priparolata.”</p>

  <p>La manoj de la italo faris pardonpetan geston. “Mil pardonojn.”</p>

  <p>“Diru al mi, mi petas, precize kion vi faris hieraŭ nokte post la manĝo.”</p>

  <p>“Plezure. Mi restis ĉe la tablo kiel eble plej longe. Tio estas pli amuza. Mi parolis kun la usonano ĉe mia tablo. Li vendas rubandojn por skribmaŝinoj. Poste mi reiris al mia kupeo. Ĝi estis malplena. La malafabla brito kiu kunokupas ĝin estis for ĉe lia mastro. Fine li revenis kun longa vizaĝo kiel kutime. Li ne parolas — diras nur jes kaj ne. Malafabla raso, la angla — ne simpatia. Li sidis en la angulo, tre rekta, legante libron. Tiam venis la konduktoro por pretigi niajn litojn.”</p>

  <p>“N-roj 4 kaj 5,” murmuris Poirot.</p>

  <p>“Precize — la lasta kupeo. Mi havas la supran liton. Mi eniris ĝin. Mi fumis kaj legis. Mi pensis ke la anglo havas dentdoloron. Li eltiris botelon de medikamento kiu forte odoras. Li kuŝis en la lito kaj ĝemis. Baldaŭ mi ekdormis, sed kiam mi vekiĝis li ĉiam ĝemas.”</p>

  <p>“Ĉu vi scias, ĉu li forlasis la kupeon dum la nokto?”</p>

  <p>“Mi pensas, ke ne. Mi certe aŭdus tion. La lumo el la koridoro — oni aŭtomate vekiĝas, pensante ke estas pakaĵ-ekzameno ĉe iu landlimo.”</p>

  <p>“Ĉu li iam parolis pri sia mastro? Ĉu li iam diris ion kontraŭ li?”</p>

  <p>“Mi diris, ke li neniam parolis. Li ne estis simpatia. Fiŝo!”</p>

  <p>“Vi fumas, laŭ via diro — pipon, cigaredojn, cigarojn?”</p>

  <p>“Nur cigaredojn.”</p>

  <p>Poirot proponis unu al li, kiun li akceptis.</p>

  <p>“Ĉu vi iam estis en Chicago?” demandis S-ro Bouc.</p>

  <p>“Jes, bela urbo — sed mi pli bone konas New York, Washington, Detroit. Vi estis en Usono? Ne? Vi devus iri, ĝi — ”</p>

  <p>Poirot metis paperfolion antaŭ li.</p>

  <p>“Bonvolu subskribi ĝin, kaj meti vian daŭran adreson.”</p>

  <p>La italo skribis ĝin. Tiam li leviĝis — lia rideto ĉiam afabla.</p>

  <p>“Jen ĉio? Vi ne plu bezonas min? Bonan tagon, sinjoroj. Mi volas, ke ni povu eliri el la neĝo. Mi havas renkontiĝon en Milano———” Li neante skuis la kapon.</p>

  <p>“Mi perdos tiun komercon.”</p>

  <p>Li foriris. Poirot rigardis sian amikon.</p>

  <p>“Li estis dum longa tempo en Usono,” diris S-ro Bouc, “kaj li estas italo, kaj italoj uzas pikilojn! Kaj ili terure mensogas! Mi ne amas italojn.”</p>

  <p>“Tion oni povas vidi,” diris Poirot ridetante. “Povas esti, ke vi estas prava, sed mi indikos al vi, mia amiko, ke estas nenia atesto kontraŭ li.”</p>

  <p>“Kaj kio pri la psikologio? Ĉu la italoj ne kutimas pikegi?”</p>

  <p>“Certe,” diris Poirot. “Precipe dum kvereloj. Sed ĉi tiu estas tute alispeca krimo. Mi havas ideon, mia amiko, ke la nuna estas krimo zorge pripensita kaj farita. Ĝi ne estas — kiel mi diru ĝin? — <i>latina</i> krimo. Ĝi estas krimo kiu montras la funkciadon de trankvila, rimedoplena, celema menso — mi kredas, la menso de anglo-sakso.”</p>

  <p>Li prenis la du lastajn pasportojn kaj diris. “Ni vidu nun F-inon Mary Debenham.”</p>

</section>

<section class="chapter" epub:type="bodymatter chapter" id="chapter_11">

  <h2>Ĉapitro 11 — La atesto de fraŭlino Debenham</h2>

  <p>Kiam Mary Debenham envenis la manĝ-vagonon ŝi konfirmis la antaŭan opinion de Poirot pri ŝi.</p>

  <p>Ŝi estis tre nete vestita per nigra kostumo kun griza bluzo, kaj la ondoj de ŝia malhela hararo estis ordaj kaj belaj. Ŝia maniero estis same trankvila. Ŝi sidis kontraŭ Poirot kaj S-ro Bouc kaj demande rigardis ilin.</p>

  <p>“Via nomo estas Mary Hermione Debenham, kaj vi havas dudek ses jarojn?” diris Poirot.</p>

  <p>“Jes.”</p>

  <p>“Angla?”</p>

  <p>“Jes.”</p>

  <p>Ĉu vi estos tiel afabla, fraŭlino, kiel skribi vian daŭran adreson sur ĉi tiun paperon?”</p>

  <p>Ŝi tion faris. Ŝia skribo estis klara kaj legebla.</p>

  <p>“Kaj nun, fraŭlino, kion vi povas diri al ni pri la hieraŭa afero?”</p>

  <p>“Mi opinias, ke mi povas diri nenion al vi. Mi enlitiĝis kaj dormis”</p>

  <p>“Ĉu malĝojigas vin, fraŭlino, ke krimo okazis en ĉi tiu trajno?”</p>

  <p>La demando videble estis neatendita. Ŝiaj grizaj okuloj iom malfermiĝis.</p>

  <p>“Mi ne tute komprenas vin.”</p>

  <p>“La demando estis tute simpla, fraŭlino. Mi rediros ĝin. Ĉu multe malĝojigas vin, ke krimo okazis en ĉi tiu trajno?”</p>

  <p>“Mi vere ne pensis pri ĝi laŭ tiu vidpunkto. Ne, mi ne povas diri, ke mi estas malĝojigita.”</p>

  <p>“Krimo — tio estas ordinara afero al vi, ĉu?”</p>

  <p>“Kompreneble ĝi estas malagrabla afero,” diris Mary Debenham trankvile.</p>

  <p>“Vi estas tre anglo-saksa, fraŭlino. Vi ne sentas emocion.”</p>

  <p>Ŝi iomete ridetis. “Mi bedaŭras, ke mi ne povas esti histeria por pruvi mian sentemon. Ĉiuokaze, personoj mortas ĉiutage.”</p>

  <p>“Ili mortas, jes. Sed murdo estas iom pli malofta.”</p>

  <p>“Certe.”</p>

  <p>“Vi ne konis la murditon?”</p>

  <p>“Mi vidis lin la unuan fojon kiam mi tagmanĝis hieraŭ.”</p>

  <p>“Kaj kiamaniere li impresis vin?”</p>

  <p>“Mi apenaŭ rimarkis lin.”</p>

  <p>“Li ne impresis vin kiel malbonega persono?”</p>

  <p>Ŝi iomete levis la ŝultrojn. “Vere, mi eĉ ne pensis pri li.”</p>

  <p>Poirot atente rigardis ŝin. “Vi estas, mi opinias, iom malestima pri la maniero laŭ kio mi faras mian demandaron,” li diris kun ekbrilo en la okuloj. “Ne tiel, vi pensas, oni kondukus anglan enketon. Tie ĉio estus ordigita, kaj oni parolus nur pri la faktoj. Sed mi havas propran metodon. Mi unue rigardas mian atestanton, mi decidas pri lia aŭ ŝia karaktero, kaj laŭe faras miajn demandojn. Antaŭ minuto mi faris demandojn al sinjoro, kiu volis diri al mi siajn ideojn pri ĉiu temo. Nu, tian personon mi devigas resti ĉe la punkto priparolata. Mi volas, ke li respondu jes aŭ ne, ĉi tio aŭ tio. Poste, vi venis. Mi tuj rimarkas, ke vi estos orda kaj sistema. Vi parolos nur pri la nuna afero. Viaj respondoj estos malongaj kaj trafaj. Kaj ĉar, fraŭlino, la homa naturo estas kontraŭema, mi faras al vi tute malsimilajn demandojn. Mi demandas al vi, kion vi <i>sentas</i>, kion vi <i>pensis</i>. Tiu metodo ne plaĉas al vi?”</p>

  <p>“Se vi pardonos al mi la diron, ĝi ŝajnas al mi malŝparo de tempo. Ĉu aŭ ne la vizaĝo de S-ro Ratchett plaĉis al mi ne ŝajnas al mi esti fakto, kiu helpos vin eltrovi kiu murdis lin.”</p>

  <p>“Ĉu vi scias la veran nomon de S-ro Ratchett, fraŭlino?”</p>

  <p>Ŝi kapjesis. “S-ino Hubbard diris tion al ĉiu.”</p>

  <p>“Kaj kion vi opinias pri la afero Armstrong?”</p>

  <p>“Ĝi estis tute abomena,” diris la fraŭlino fervore.</p>

  <p>Poirot penseme rigardis ŝin.</p>

  <p>“Vi veturas de Bagdad, mi kredas, F-ino Debenham?”</p>

  <p>“Jes.”</p>

  <p>“Al Londono?”</p>

  <p>“Jes.”</p>

  <p>“Kion vi faris en Bagdad?”</p>

  <p>“Mi estis guvernistino por du infanoj.”</p>

  <p>“Ĉu vi reiros al tiu ofico post via libertempo?”</p>

  <p>“Mi ne estas certa.”</p>

  <p>“Kial?”</p>

  <p>“Bagdad estas malproksima. Mi preferus oficon en Londono, se mi povus tion trovi.”</p>

  <p>“Mi komprenas. Mi pensis, ke eble vi iras por edziniĝi.”</p>

  <p>F-ino Debenham ne respondis. Ŝi levis la okulojn kaj rigardis Poirot rekte en la vizaĝo. La rigardo videble diris, “Vi estas impertinenta.”</p>

  <p>“Kion vi opinias pri la virino kiu kunokupas vian kupeon — F-ino Ohlsson?”</p>

  <p>“Ŝi ŝajnas esti afabla, simpla persono.”</p>

  <p>“Kia estas la koloro de ŝia tualet-robo?”</p>

  <p>Mary Debenham rigardegis. “Ia bruna koloro — natura lano.”</p>

  <p>“Do. Mi rajtas mencii sen maldiskreteco, mi esperas, ke mi rimarkis la koloron de via tualet-robo survoje de Aleppo al Istanbul. Pala malvkolora, mi kredas.”</p>

  <p>“Jes, vi pravas.”</p>

  <p>“Ĉu vi havas alian tualet-robon, fraŭlina. Ekzemple, skarlatan tualet-robon?”</p>

  <p>“Ne, tiu ne estas mia.”</p>

  <p>Poirot klinis antaŭen. Li estis kiel kato saltanta al muso.</p>

  <p>“Do, kies?”</p>

  <p>La fraŭlino iom retiris sin, surprizita</p>

  <p>“Mi ne scias. Kion vi volas diri?”</p>

  <p>“Vi ne diris, ‘Ne, mi ne havas tian’ Vi diris ‘Tiu ne estas mia’ — kio signifas ke tiu aĵo apartenas al iu alia.”</p>

  <p>Ŝi kapjesis.</p>

  <p>“Al iu alia en ĉi tiu trajno?”</p>

  <p>“Jes”</p>

  <p>“Al kiu ĝi apartenas?”</p>

  <p>“Mi ĵus diris al vi. Mi ne scias. Mi vekiĝis hadiaŭ matene ĉirkaŭ la kvina kun la impreso, ke la trajno restis senmova dum longa tempo. Mi malfermis la pordon kaj rigardis en la koridoron, pensante ke ni estas ĉe stacidomo. Mi vidis iun en skarlata tualet-robo malproksime en la koridoro.”</p>

  <p>“Kaj vi ne scias kiu ŝi estis. Ĉu ŝi havis helajn, malhelajn, aŭ grizajn harojn?”</p>

  <p>“Mi ne povas diri. Ŝi surportis ĉapeton kaj mi vidis nur la malantaŭan parton de ŝia kapo.”</p>

  <p>“Kaj laŭ la formo?”</p>

  <p>“Iom alta kaj maldika, mi opinias, sed estas malfacile diri. La kimono estis brodita de drakoj.”</p>

  <p>“Jes, vi estas prava, drakoj.”</p>

  <p>Ŝi silentis dum minuto. Li murmuris al si: “Mi ne povas kompreni gin. Mi ne povas kompreni ĝin. Ĉio ŝajnas esti sensenca.”</p>

  <p>Tiam levante la okulojn, li diris :</p>

  <p>“Mi ne bezonas teni vin plu, fraŭlino.”</p>

  <p>“Ho,” Ŝi ŝajnis esti surprizita, sed tuj leviĝis. Ĉe la pordo, tamen, ŝi hezitis momenton, kaj revenis.</p>

  <p>“La svedino — F-ino Ohlsson — ŝajnas esti ĝenata. Ŝi diris, ke laŭ vi, ŝi estas la lasta persono, kiu vidis tiun viron viva. Ŝi opinias, mi kredas, ke pro tio vi suspektas ŝin. Ĉu mi ne povas diri al ŝi ke ŝi faris eraron? Vere, ŝi estas tia persono, kia ne dolorigus eĉ muŝon.” Ŝi ridetis dum ŝi parolis.</p>

  <p>“Je kioma horo ŝi iris por akiri la aspirinon de S-ino Hubbard?”</p>

  <p>“Iom post la deka kaj duono.”</p>

  <p>“Ŝi estis for — dum kiom da tempo?”</p>

  <p>“Ĉirkaŭ kvin minutoj.”</p>

  <p>“Ĉu ŝi denove forlasis la kupeon dum la nokto?”</p>

  <p>“Ne.”</p>

  <p>Poirot turnis sin al la kuracisto “Ĉu Ratchett povus esti murdita tiel frue?”</p>

  <p>La kuracisto kapneis.</p>

  <p>“Do, mi opinias, ke vi povas kontentigi vian amikinon, fraŭlino.”</p>

  <p>“Dankon.” Ŝi subite ridetis je li, rideto kiu invitis simpation. “Ŝi similas ŝafon, vi scias. Ŝi maltrankviliĝas kaj blekas.”</p>

  <p>Ŝi forturnis sin kaj eliris.</p>

</section>

<section class="chapter" epub:type="bodymatter chapter" id="chapter_12">

  <h2>Ĉapitro 12 — La atesto de la germana servistino</h2>

  <p>S-ro Bouc scivoleme rigardis sian amikon “Mi ne tute komprenas vin, <i>mon vieux</i>. Vi provis fari — kion?”</p>

  <p>“Mi serĉis breĉon, mia amiko.”</p>

  <p>“Breĉon?”</p>

  <p>“Jes — breĉon en la aplombo de fraŭlino. Mi volis skui ŝian aplombon. Ĉu mi sukcesis? Mi ne scias. Sed mi scias, ke ŝi ne atendis ke mi esploru la aferon tiel, kiel mi ĝin faris.”</p>

  <p>“Vi suspektas ŝin,” diris S-ro Bouc malrapide. “Sed kial? Ŝi ŝajnas esti tre ĉarma fraŭlino — la plej lasta persono esti implikata en tia krimo.”</p>

  <p>“Mi konsentas,” diris Constantine. “Ŝi estas malvarmsanga. Ŝi estas senemocia. Ŝi ne trapikus viron: ŝi farus proceson kontraŭ li ĉe la tribunalo.”</p>

  <p>Poirot suspiris. “Vi devas ambaŭ forigi vian impreson ke ĉi tiu estas nepripensita kaj subita krimo. Estas du kialoj pro kiuj mi suspektas F-inon Debenham. Unu estas pro io, kion mi hazarde aŭdis, kaj kion vi ĝis nun ne scias.”</p>

  <p>Li rakontis al ili la strangajn frazojn, kiujn li aŭdis survoje de Aleppo.</p>

  <p>“Certe, tio estas stranga,” diris S-ro Bouc. “Ĝi bezonas klarigon. Se ĝi signifas tion, kion vi supozas, ambaŭ estas implikitaj — ŝi kaj la angla kolonelo.”</p>

  <p>Poirot kapjesis. “Kaj precize tion la faktoj ne subtenas,” li diris. “Se ili ambaŭ estas koncernataj, kion ni atendus — ke ĉiu el ili donus alibion por la alia. Ĉu ne? Sed ne — tio ne okazis. La alibio por F-ino Debenham estas donita de svedino kiun ŝi neniam antaŭe vidis, kaj tio par Kolonelo Arbuthnot estas donita de MacQueen, la sekretario de la mortinta viro. Ne, tio estas tro facila solvo de la enigmo.”</p>

  <p>“Vi diris, ke vi havas alian kaŭzon suspekti ŝin,” S-ro Bouc memorigis al li.</p>

  <p>Poirot ridetis “Jes, sed tio estas nur psikologia. Mi demandas al mi, ĉu estas eble ke F-ino Debenham planis tiun krimon? Mi estas certa, ke malantaŭ la nuna afero estas trankvila, inteligenta, kaj rimedoplena menso. F-ino Debenham estas laŭ tiu priskribo.”</p>

  <p>S-ro Bouc neante skuis la kapon. “Mi opinias, ke vi estas malprava, mia amiko. Mi ne povas kredi, ke tiu juna anglino estas krimulino.”</p>

  <p>“Nu, do,” diris Poirot, prenante la lastan pasporton, “al la lasta nomo sur la listo. Hildegarde Schmidt, servantino de sinjorino.”</p>

  <p>Alvokita de la konduktoro. Hildegarde Schmidt venis en la manĝ-vagonon, kaj staris respektplene atendante.</p>

  <p>Poirot indikis, ke ŝi sidiĝu. Ŝi tion faris, kaj kviete atendis la demandadon. Ŝi ŝajnis esti tre serena virino — respektinda, sed eble ne tre inteligenta.</p>

  <p>La metodoj de Poirot kun Hildegarde Schmidt estis tute kontraŭaj al tiuj kun Mary Debenham. Li estis tre afabla kaj bonhumora, por komfortigi la virinon. Li petis ŝin skribi ŝiajn nomon kaj adreson, kaj poste komencis ĝentile fari siajn demandojn. La intervjuo okazis germanlingve.</p>

  <p>“Ni deziras scii kiom eble plej multe pri la okazintaĵoj de la hieraŭa nokto,” li diris. “Ni scias, ke vi ne povas doni al ni multe da informo pri la krimo mem, sed eble vi vidis aŭ aŭdis ion, kio ŝajne negrava al vi, povos esti utila al ni. Vi komprenas?”</p>

  <p>Ŝi ŝajne ne komprenis. Ŝia larĝa bonkora vizaĝo tenis la kutiman serenan esprimon dum ŝi respondis: “Mi ne scias ion, sinjoro.”</p>

  <p>“Nu, ekzemple, vi scias ke via mastrino bezonis vin lastan nokton?”</p>

  <p>“Jes, tion mi scias.”</p>

  <p>“Ĉu vi memoras la horon?”</p>

  <p>“Ne, sinjoro. Mi estis dormanta kiam la konduktoro venis kaj diris tion al mi.”</p>

  <p>“Jes, jes. Ĉu estis kutime tiamaniere venigi vin?”</p>

  <p>“Ĝi ne estis nekutima. Ŝia moŝtino ofte bezonis mian ĉeeston nokte. Ŝi ne bone dormis.”</p>

  <p>“<i>Eh bien</i>, do, vi ricevis la alvokon kaj vi ellitiĝis. Ĉu vi surmetis tualet-robon?”</p>

  <p>“Ne, sinjoro, mi surmetis miajn vestojn. Mi ne ŝatus iri al ŝia moŝtino en mia tualet-robo.”</p>

  <p>“Sed ĝi estas tre bela tualet-robo — skarlata, ĉu ne?”</p>

  <p>Ŝi rigardis lin. “Ĝi estas malhelblua flanela tualet-robo, sinjoro.”</p>

  <p>“Do, ni daŭrigu. Tio nur estis ŝerceto miaparte. Do, vi iris al la princino. Kaj kion vi faris post via alveno?”</p>

  <p>“Mi masaĝis ŝin, sinjoro, kaj poste laŭtlegis al ŝi. Mi ne bone laŭtlegas, sed ŝia moŝtino diras des pli bone, ĉar ŝi pli rapide endormiĝas. Kiam ŝi estis dormema ŝi petis ke mi foriru, kaj mi fermis la libron kaj reiris al mia propra kupeo.”</p>

  <p>“Ĉu vi scias je kioma horo tio okazis?”</p>

  <p>“Ne, sinjoro.”</p>

  <p>“Nu, dum kiom da tempo vi restis kun la princino?”</p>

  <p>“Ĉirkaŭ duonhoro, sinjoro.”</p>

  <p>“Bone, daŭrigu.”</p>

  <p>“Unue, mi havigis por ŝi alian lankovrilon el mia kupeo. Estis tre malvarme malgraŭ la hejtado. Mi metis la kovrilon sur ŝin kaj ŝi deziris al mi bonan nokton. Mi elverŝis iom da soda-akvo por ŝi. Poste mi forigis la lumon kaj forlasis ŝin.”</p>

  <p>“Kaj poste?”</p>

  <p>“Ne okazis io alia, sinjoro. Mi reiris al mia kupeo kaj endormiĝis.”</p>

  <p>“Vi renkontis neniun en la koridoro?”</p>

  <p>“Ne, sinjoro.”</p>

  <p>“Ekzemple, vi ne vidis sinjorinon en skarlata kimono brodita per drakoj?”</p>

  <p>Ŝiaj mildaj okuloj fikse rigardis lin. “Ja, ne, sinjoro. Ne estis iu krom la konduktoro. Ĉiu dormis.”</p>

  <p>“Sed vi vidis la konduktoron?”</p>

  <p>“Jes, sinjoro.”</p>

  <p>“Kion li faris?”</p>

  <p>“Li venis el unu el la kupeoj, sinjoroj.”</p>

  <p>“Kio?” S-ro Bouc antaŭenklinis. “Kiu kupeo?”</p>

  <p>Hildegarde Schmidt aspektis timema denove, kaj Poirot riproĉe ekrigardis lin.</p>

  <p>“Nature,” li diris. “La konduktoro ofte devas respondi al sonoriloj nokte. Ĉu vi memoras el kiu kupeo li venis?”</p>

  <p>“Ĉirkaŭ la mezo de la vagono, sinjoro. Du aŭ tri pordoj de tiu de la princino.”</p>

  <p>“Ha! Diru al mi, mi petas, precize kio okazis.”</p>

  <p>“Li preskaŭ koliziis kun mi. Estis kiam mi revenas kun la kovrilo de mia kupeo al tiu de la princino.”</p>

  <p>“Kaj li venis el kupeo kaj preskaŭ koloziis kun vi? En kiu direkto li iris?”</p>

  <p>“En la direkto al mi, sinjoro. Li petis pardonon, kaj iris laŭ la koridoro en la direkto al la manĝ-vagono. Sonorilo eksonis, sed mi opinias ke li ne atentis ĝin.”</p>

  <p>Ŝi paŭzis kaj diris : “Mi ne komprenas. Kiel estas———?”</p>

  <p>Poirot parolis kuraĝige: “Ĝi estas afero de la horo,” li diris. “Nur rutina afero. Ĉi tiu konduktoro ŝajne havis tre okupatan nokton — unue li vekis vin, kaj poste devis priatenti la sonorilojn.”</p>

  <p>“Li ne estis la konduktoro kiu vekis min, sinjoro. Tiu estis alia.”</p>

  <p>“Do, alia. Ĉu vi antaŭe vidis lin?”</p>

  <p>“Ne, sinjoro.”</p>

  <p>“Ĉu vi opinias, ke vi rekonos lin se vi revidos lin?”</p>

  <p>“Mi pensas, ke jes, sinjoro.”</p>

  <p>Poirot flustris ion en la orelon de S-ro Bouc. Ĉi lasta eklevis sin kaj iris al la pordo por doni ordonon. Poirot daŭrigis sian demandaron laŭ amika maniero.</p>

  <p>“Ĉu vi iam vizitis Usonon, Frau Schmidt?”</p>

  <p>“Neniam, sinjoro. Sendube ĝi estas bela lando.”</p>

  <p>“Kredeble vi jam aŭdis kiu la murdito vere estis — ke li respondecis pri la morto de infaneto.”</p>

  <p>“Jes, mi aŭdis tion, sinjoro. Tio estis abomena, malbonega. La bona Dio devus ne permesi tiajn aferojn. Ni ne estas tiel malbonegaj en Germanujo.” Larmoj videbliĝis en la okuloj de la virino. Ŝia patrina spirito estis tuŝita.</p>

  <p>“Ĝi estis abomena krimo,” diris Poirot serioze.</p>

  <p>Li eltiris el sia poŝo peceton da batisto kaj donis ĝin al ŝi. “Ĉu ĉi tiu estas via poŝtuko, Frau Schmidt?”</p>

  <p>Estis momenta silento dum la virino rigardis ĝin.</p>

  <p>Poste ŝi rigardis ilin. Iom da koloro videbliĝis en ŝia vizaĝo.</p>

  <p>“Ne, sinjoro. Ĝi ne apartenas al mi.”</p>

  <p>“Ĝi surhavas la literon H, vi vidas. Pro tio mi pensis ke ĝi apartenas al vi.”</p>

  <p>“Sed, sinjoro, ĝi estas la poŝtuko de riĉulino. Tre multekosta poŝtuko. Permane brodita. Mi opinias, ke ĝi venis el Parizo.”</p>

  <p>“Ĝi ne estas via, kaj vi ne scias al kiu ĝi apartenas?”</p>

  <p>“Mi? Certe ne, sinjoro.”</p>

  <p>El la tri aŭskultantoj, nur Poirot rimarkis la etan heziton en la respondo. S-ro Bouc flustris en lian orelon. Poirot kapjesis kaj diris al la virino:</p>

  <p>“La tri konduktoroj envenos. Bonvolu diri al mi, kiu estas tiu, kiun vi renkontis hieraŭ nokte kiam vi portis la kovrilon al la princino.”</p>

  <p>La tri viroj envenis. Pierre Michel, la granda blonda konduktoro de la Ateno-Pariza vagono, kaj la dika konduktoro de la Bukaresta vagono. Hildegarde Schmidt rigardis ilin kaj tuj kapneis.</p>

  <p>“Ne, sinjoro,” ŝi diris. “Neniu el tiuj estas la viro, kiun mi vidis hieraŭ nokte.”</p>

  <p>“Sed nur ĉi tiuj konduktoroj estas en la trajno. Vi sendube eraras.”</p>

  <p>“Mi estas tute certa, sinjoro. Ĉi tiuj estas ĉiuj altaj. grandaj viroj. Tiu, kiun mi vidis, estas malalta kaj malhela. Li havis malgrandan liphararon. Lia voĉo. kiam li diris ‘Pardonon’ estas malforta, kiel tiu de virino. Ja, mi bone memoras lin, sinjoro.”</p>

</section>

<section class="chapter" epub:type="bodymatter chapter" id="chapter_13">

  <h2>Ĉapitro 13 — Resumo de la atesto de la pasaĝeroj</h2>

  <p>“Malgranda, malhela viro kun virina voĉo,” diris S-ro Bouc. La tri konduktoroj kaj Hildegarde Schmidt estis forsenditaj. S-ro Bouc faris malesperan geston.</p>

  <p>“Sed mi komprenas nenion — absolute nenion! La malamiko, pri kiu parolis S-ro Ratchett, do estis en la trajno. Sed kie li estas nun? Kiamaniere li povus malaperi en la aeron? Mia kapo kirliĝas. Diru ion, mia amiko, mi petegas vin. Klarigu al mi kiel la neeblo povas esti ebla!”</p>

  <p>“Tio estas bona frazo,” diris Poirot. “La neeblo ne povis okazi, tial la neeblo devas esti ebla malgraŭ la ŝajnaĵoj.”</p>

  <p>“Klarigu al mi do, rapide, precize kio okazis hieraŭ nokte en la vagonaro.”</p>

  <p>“Mi ne estas magiisto, <i>mon cher</i>. Mi estas, kiel vi, tre perpleksita viro. Ĉi tiu afero antaŭeniras laŭ tre stranga maniero.”</p>

  <p>“Ĝi tute ne antaŭeniras. Ĝi restas kia ĝi estis.”</p>

  <p>Poirot kapneis. “Ne, tio ne estas vera. Ni iom pli komprenas. Ni scias pri kelkaj aferoj. Ni aŭdis la ateston de la pasaĝeroj.”</p>

  <p>“Kaj kion, tio diris al ni. Absolute nenion.”</p>

  <p>“Mi ne tion dirus, mia amiko.”</p>

  <p>“Eble mi troigas. La usonano, Hardman, kaj la germana servistino aldonis ion al nia scio. Tio estas, ili igis eĉ pli nekomprenebla la tutan aferon.”</p>

  <p>“Ne, ne, ne,” diris Poirot trankvilige.</p>

  <p>S-ro Bouc turnis sin al li. “Parolu do. Ni aŭdu la saĝecon de Hercule Poirot.”</p>

  <p>“Ĉu mi ne diris al vi, ke mi estas tre perpleksita viro, same kiel vi? Sed almenaŭ ni povas fronti la problemon. Ni povas ordigi tiujn faktojn, kiujn ni jam scias.”</p>

  <p>“Bonvolu daŭrigi,” diris D-ro Constantine.</p>

  <p>Poirot tusetis, kaj ordigis paperon sur la tablo. “Ni konsideru la aferon tia, kia ĝi nunmomente estas. Unue, estas kelkaj nekontesteblaj faktoj. Ĉi tiu Ratchett, aŭ Cassetti, estis pikita en dek du lokoj, kaj mortis hieraŭ nokte. Jen fakto unu.”</p>

  <p>“Mi akceptas vian aserton — mi akceptas ĝin, <i>mon vieux</i>,” diris S-ro Bouc kun ironia gesto.</p>

  <p>Hercule Poirot tute ne ofendiĝis. Li trankvile daŭrigis: “Mi nuntempe ne parolos pri certaj strangaĵoj, kiujn D-ro Constantine kaj mi jam priparolis. La dua grava fakto, miaopinie, estas la <i>horo</i> de la krimo.”</p>

  <p>“Tio estas unu el la malmultaj aferoj, kiujn ni scias,” diris S-ro Bouc. “La krimo okazis je kvarono post la unua hodiaŭ matene. Ĉio indikas tion.”</p>

  <p>“Ne <i>ĉio</i>. Vi troigas. Tamen estas atesto, kiu subtenas tiun vidpunkton.”</p>

  <p>“Mi ĝojas, ke vi almenaŭ konsentas pri tio.”</p>

  <p>Poirot trankvile daŭrigis, malgraŭ la interrompo.</p>

  <p>“Ni havas antaŭ ni tri eblecojn:</p>

  <p>“Unu: Ke la krimo okazis, kiel vi diras, je kvarono post la unua. Tion subtenas la atesto de la poŝhorloĝo, la atesto de S-ino Hubbard, kaj la atesto de la germanino, Hildegarde Schmidt. Ĝi akordiĝas kun la atesto de D-ro Constantine.</p>

  <p>“Dua ebleco: La krimo okazis pli malfrue, kaj la atesto de la poŝhorloĝo estis intence falsigita.</p>

  <p>“Tria ebleco: La krimo okazis pli frue, kaj la atesto estis same falsigita.</p>

  <p>“Nu, se ni akceptas la unuan eblecon kiel la plej verŝajnan kaj tiun plej bone subtenatan de la atestaro, ni devas ankaŭ akcepti kelkajn rezultantajn faktojn. Por komenco, se la krimo okazis je kvarono post la unua, la murdinto ne povis forlasi la trajnon, kaj la demando leviĝas: Kie li estas? Kaj <i>kiu</i> li estas?</p>

  <p>“Ni ekzamenu zorge la atestaron. Ni unue aŭdis pri la ekzisto de tiu viro — la malgranda, malhela viro kun virina voĉo — de la viro Hardman. Li diris, ke Ratchett parolis al li pri tiu persono, kaj dungis lin por serĉi lin. Ne estas <i>atesto</i> por subteni tion — ni havas nur la vorton de Hardman pri ĝi. Ni nun ekzamenu la demandon: Ĉu Hardman estas la persono, kiu li pretendas esti — unu el la stabo de New York Detektiva Agentejo?</p>

  <p>“Kio al mi estas plej interesa en la nuna afero estas, ke ni ne havas la faciligojn ĉe la dispono de la polico. Ni ne povas esplori la fidindecon de ĉi tiuj personoj. Ni devas fidi nur al la dedukto. Por mi tio estas multe pli interesa. Ne estas rutina laboro. Ĝi estas afero de la intelekto. Mi demandas al mi, ‘Ĉu ni povas akcepti tion, kion Hardman diris pri si?’ Mi faras mian decidon kaj mi respondas ‘Jes.’ Mi opinias, ke ni <i>povas</i> akcepti tion, kion li diris pri si.”</p>

  <p>“Vi fidas al la intuicio?” diris D-ro Constantine.</p>

  <p>“Tute ne. Mi rigardas la kredeblecojn. Hardman veturas kun falsa pasporto — pro tio, li estas tuj suspektinda. La unua afero, kion faros la polico post sia alveno, estos deteni Hardman kaj telegrafi por eltrovi ĉu li diris la veron pri si. Estos malfacile por multaj el la pasaĝeroj pruvi siajn identecojn; en multaj kazoj kredeble oni ne provos, precipe ĉar ŝajnas esti nenio suspektinda pri ili. Sed rilate al Hardman la afero estas simpla. Aŭ li estas tiu, kiun li diris, aŭ li ne estas. Pro tio, mi diras ke ĉio montriĝos en bona ordo.”</p>

  <p>“Vi do senkulpigis lin?”</p>

  <p>“Tute ne. Vi miskomprenas min. Povas esti, ke eĉ usona detektivo povas havi proprajn motivojn instigi sin murdi Ratchett. Ne, mi diras nur ke miaopinie ni <i>povas</i> akcepti tion, kion Hardman diris <i>pri si</i>. Lia diro, ke Ratchett elserĉis lin kaj dungis lin ne estas neebla, kaj kredeble, sed ne tutcerte, ĝi estas vera. Se ni intencas akcepti ĝin kiel veran, ni devas vidi ĉu estas ia konfirmo. Ni trovas gin en iom neatendita loko — en la atesto de Hildegarde Schmidt. Ŝia priskribo pri la viro, kiun ŝi vidis en Wagon Lit uniformo, precize akordiĝas. Ĉu estas alia konfirmo pri tiuj du rakontoj? Jes. Estas la butono trovita de S-ino Hubbard en ŝia kupeo. Kaj estas alia konfirma fakto, kiun eble vi ne rimarkis.”</p>

  <p>“Kio estas tio?”</p>

  <p>“La fakto, ke kaj Kolonelo Arbuthnot kaj Hector MacQueen diris, ke la konduktoro preterpasis sian kupeon. Ili supozis la fakton negrava, sed, sinjoroj, <i>Pierre Michel diris, ke li neforlasis sian seĝeton krom je certaj diritaj okazoj</i>, kaj el tiuj, neniu necesus ke li iru ĝis la fino de la vagono kaj preterpasu la kupeon en kiu sidis Arbuthnot kaj MacQueen.</p>

  <p>“Do, ĉi tiu rakonto, la diro pri malgranda, malhela viro kun virina voĉo, kaj vestita per Wagon Lit uniformo, estas subtenata de la atesto — rekta aŭ nerekta — de kvar atestantoj.”</p>

  <p>“Unu eta punkto,” diris D-ro Constantine. “Se la rakonto de Hildegarde Schmidt estas vera, kial la vera konduktoro ne diris, ke li vidis ŝin kiam li venis por respondi al la sonorilo de S-ino Hubbard?”</p>

  <p>“Mi opinias, ke tio estas facile klarigebla. Kiam li alvenis por respondi al S-ino Hubbard, la servistino estis en la kupeo kun sia mastrino. Kiam ŝi fine reiris al sia kupeo, la konduktoro estis en la kupeo kun S-ino Hubbard.”</p>

  <p>S-ro Bouc estis senpacience atendinta ĝis ili finis la interparoladon.</p>

  <p>“Jes, jes, mia amiko,” li diris al Poirot. “Sed aprobante vian singardemon, vian metodon antaŭeniri unu paŝon post alia, mi opinias ke ĝis nun vi ne menciis la plej gravan punkton. Ni ĉiuj konsentas, ke ĉi tiu persono ekzistas. La punkto estas — <i>kien li iris</i>?”</p>

  <p>Poirot admonante skuis la kapon.</p>

  <p>“Vi eraras. Vi inklinas meti la ĉaron antaŭ la ĉevalo. Antaŭ ol demandi al mi ‘Kien malaperis la viro?’ Mi demandas al mi ‘Ĉu tia viro vere ekzistis?’ Ĉar, vi komprenos, se la viro estus inventaĵo — fabrikaĵo — tiom pli facile oni povus malaperigi lin. Mi do provas unue pruvi, ke vere estas tia karna persono.”</p>

  <p>“Kaj decidinte ke estas tia persono — kie li estas nun?”</p>

  <p>“Estas nur du respondoj, <i>mon cher</i>. Aŭ li estas ankoraŭ kaŝata en la trajno, en loko tiel lerte elektita ke ni eĉ ne povas pensi pri ĝi, aŭ li estas, tiel diri, <i>du personoj</i>. Tio estas, li estas kaj si — la viro timita de S-ro Ratchett — kaj pasaĝero en la trajno tiel bone alivestita, ke S-ro Ratchett ne konis lin.”</p>

  <p>“Tio estas ideo,” diris S-ro Bouc, lia vizaĝ-esprimo pli kontenta. Sed ĝi nubkovriĝis denove. “Sed estas unu kontraŭaĵo———”</p>

  <p>Poirot finis la frazon por li.</p>

  <p>“La alteco de la viro. Tion vi intencis diri. Kun la escepto de la servisto de S-ro Ratchett, ĉiuj la pasaĝeroj estas grandaj viroj — la italo, Kolonelo Arbuthnot, Hector MacQueen, Grafo Andrenyi. Nu, tio lasas por ni la serviston — ne tre verŝajna solvo. Sed estas alia ebleco. Memoru la ‘virinan’ voĉon. Tio donas al ni alternativon. La viro povas esti alivestita kiel virino aŭ li povas <i>esti</i> virino. Alta virino en viraj vestoj aspektus malalta.”</p>

  <p>“Sed kredeble Ratchett scius———”</p>

  <p>“Eble li <i>sciis</i>. Eble ĉi tiu virino, vestita kiel viro por plifaciligi sian celon, jam provis murdi lin. Povas esti, ke Ratchett divenis ke ŝi denove uzos la saman ruzon, kaj li avertis Hardman pri viro. Li tamen menciis ‘virinan’ voĉon.”</p>

  <p>“Tio estas ebleco,” diris S-ro Bouc. “Sed———”</p>

  <p>“Atendu, mia amiko, mi opinias, ke mi devus nun diri al vi pri kelkaj malakordaĵoj rimarkitaj de D-ro Constantine.”</p>

  <p>Li parolis detale pri la konkludoj faritaj de li kaj la kuracisto pro la karaktero de la vundoj de la murdito. S-ro Bouc ĝemis kaj ree metis la kapon inter la manojn.</p>

  <p>“Mi scias,” diris Poirot kunsenteme. “Mi scias precize kiel vi sentas. La kapo kirliĝas, ĉu ne?”</p>

  <p>“La tuta afero estas fantazio,” ekkriis S-ro Bouc.</p>

  <p>“Precize. Ĝi estas absurda — nekredebla — ĝi ne povas esti. Tiel mi ankaŭ parolis. Malgraŭ tio, <i>ĝi estas</i>. Oni ne povas eviti la faktojn.”</p>

  <p>“Ĝi estas frenezeco.”</p>

  <p>“Ĉu ne? Ĝi estas tiel freneza, mia amiko, ke kelkfoje la sento ke ĝi estas tute simpla ĝenas min.... Sed tiu estas nur unu el miaj ideoj....”</p>

  <p>“Du murdistoj,” ĝemis S-ro Bouc. “Kaj en la Orienta Ekspreso.” La penso preskaŭ plorigis lin.</p>

  <p>“Kaj nun ni faru la fantazion pli fantazia,” diris Poirot gaje. “Hieraŭ nokte estis du misteraj fremduloj en la trajno. Estis la Wagon Lit konduktoro priskribita de S-ro Hardman, kaj vidita de Hildegarde Schmidt, Kolonelo Arbuthnot, kaj S-ro MacQueen. Estis ankaŭ virino en ruĝa kimono — alta maldika virino — vidita de Pierre Michel, de F-ino Debenham, de S-ro MacQueen, kaj de mi — kaj flarita, oni povas diri, de Kolonelo Arbuthnot! Kiu ŝi estis? Neniu en la trajno konsentas ke ŝi havas skarlatan kimonon. Ŝi, ankaŭ, malaperis. Ĉu ŝi estis la sama persono kiel la falsa Wagon Lit konduktoro? Aŭ ĉu ŝi estis tute aparta personeco? Kie ili estas, tiuj du? Kaj, pasante, kie estas la Wagon Lit uniformo kaj la skarlata kimono?”</p>

  <p>“Ha! Tio estas io konkreta.” S-ro Bouc vigle eklevis sin. “Ni devas traserĉi la pakaĵojn de la pasaĝeroj. Jes, tio estos io.”</p>

  <p>Poirot ankaŭ leviĝis. “Mi antaŭdiros ion,” li diris.</p>

  <p>“Vi scias, kie ili estas?”</p>

  <p>“Mi havas ideon.”</p>

  <p>“Kie, do?”</p>

  <p>“Vi trovos la skarlatan kimonon en pakaĵo de unu el la viroj kaj vi trovos la uniformon de la Wagon Lit konduktoro en la pakaĵo de Hildegarde Schmidt.”</p>

  <p>“Hildegarde Schmidt. Vi opinias———.”</p>

  <p>“Ne kion vi pensas. Mi tiel diros ĝin. Se Hildegarde Schmidt estas kulpa, la uniformo <i>povas</i> esti trovata en ŝia pakaĵo — sed se ŝi estas senkulpa, tute <i>certe</i> ĝi estos tie.”</p>

  <p>“Sed kiel———” komencis S-ro Bouc kaj haltis.</p>

  <p>“Kio estas tiu bruo, kiu alproksimiĝas?” li diris. “Ĝi similas funkciantan lokomotivon.”</p>

  <p>La bruo alproksimiĝis. Ĝi konsistis el alttonaj krioj kaj protestoj en virina voĉo. La pordo ĉe la fino de la manĝ-vagono malfermiĝis. S-ino Hubbard brurapidis enen.</p>

  <p>“Estas tro terure,” ŝi ekkriis. “Estas tro terure. En mia spongo-saketo. Mia spongo-saketo! Tranĉilego — sangokovrita.”</p>

  <p>Kaj, subite falante antaŭen, ŝi svenis peze sur la ŝultron de S-ro Bouc.</p>

</section>

<section class="chapter" epub:type="bodymatter chapter" id="chapter_14">

    <h2>Ĉapitro 14 — La atesto de la murdilo</h2>

    <p>Rapide S-ro Bouc formetis la svenantan sinjorinon, tiel ke ŝia kapo estis sur la tablo. D-ro Constantine alvokis unu el la manĝ-servistoj, kiu kurante alvenis.</p>

    <p>“Tenu ŝian kapon tiel,” diris la kuracisto. “Se ŝi rekonsciiĝus, donu al ŝi iom da brando. Vi komprenas?”</p>

    <p>Tiam li rapidiris post la du aliaj. Li nur interesiĝis pri la krimo — li havis nenian intereson pri svenantaj mezaĝaj virinoj.</p>

    <p>Estas eble, ke pro tiu metodo S-ino Hubbard rekonsciiĝis pli rapide ol ŝi farus alie. Kelkajn minutojn poste ŝi sidis kaj trinketis brandon el glaso proponita de la servisto, kaj paroladis.</p>

    <p>“Mi tute ne povas diri kiel terura ĝi estis. Mi supozas, ke neniu en la trajno povas kompreni miajn sentojn. De post infaneco, mi ĉiam estas tre tre sentema. La nura ekvido de sango — uĥ — eĉ nun mi naŭziĝas kiam mi pensas pri ĝi.”</p>

    <p>La servisto denove proponis al ŝi la glason. <i>“Encore un peu, Madame</i>.”</p>

    <p>“Ĉu vi opinias, ke mi devus? Mi estas tutviva kontraŭ-alkoholulino. Mi neniam trinkas alkoholaĵojn. Ĉiuj miaj parencoj estas kontraŭ-alkoholuloj. Tamen, ĉar ĉi tiu estas nur medikamenta———” Ŝi ree trinketis.</p>

    <p>Intertempe Poirot kaj S-ro Bouc, sekvata de D-ro Constantine, rapidis el la manĝ-vagono kaj laŭlonge de la koridoro de la Istanbul-vagono ĝis la kupeo de S-ino Hubbard. Ŝajne ĉiu veturanto en la trajno estis ekster la pordo. La konduktoro, kun ĝenata esprimo sur la vizaĝo, fortenis ilin.</p>

    <p>“Ne estas io por vidi”, li diris, kaj ripetis la frazon en kelkaj lingvoj.</p>

    <p>“Bonvolu permesi ke mi eniru,” diris S-ro Bouc.</p>

    <p>Preterpasinte la obstrukcantajn pasaĝerojn, li eniris la kupeon, Poirot tuj post li.</p>

    <p>“Mi ĝojas, ke vi venis, sinjoro,” diris la konduktoro ĝemspirante. “Ĉiu provis eniri. La usonanino — kiel ŝi kriegis — <i>ma foi</i>! Mi pensis, ke ŝi ankaŭ estas murdita! Mi kurvenis, kaj tie ŝi estas kriegante kiel frenezulino, kaj ŝi kriis ke ŝi devas venigi vin, kaj ŝi foriris, kriegante per sia tuta forto, kaj dirante al ĉiu kies kupeon ŝi preterpasis, kio estas okazinta.”</p>

    <p>Li aldonis, kun mangesto: “<i>Ĝi</i> estas en tie, sinjoro. Mi ne tuŝis ĝin.”</p>

    <p>Granda kaŭĉuka spongo-saketo pendis sur la turnilo de la pordo kiu permesas eniron en la apudan kupeon.</p>

    <p>Sur la planko sub ĝi, tie, kien ĝi falis el la mano de S-ino Hubbard, estis rekt-klinga ponardo — malmultekosta objekto, ŝajn-orienta, kun reliefa tenilo kaj pintiĝanta klingo.</p>

    <p>Poirot zorge manlevis ĝin.</p>

    <p>“Jes,” li murmuris. “Ne estas eraro. Jen nia mankanta murdilo — ĉu ne, doktoro?”</p>

    <p>La kuracisto ekzamenis ĝin.</p>

    <p>“Vi ne bezonas esti tiel zorgema,” diris Poirot. “Ne estos fingromarkoj sur ĝi krom tiuj de S-ino Hubbard.”</p>

    <p>La ekzameno de Constantine ne okupis longan tempon. “Sendube gi estas la murdilo,” li diris. “Ĝi povus esti uzata por ĉiu el la vundoj.”</p>

    <p>“Mi petegas vin, mia amiko, ne diru tion.”</p>

    <p>La kuracisto aspektis surprizita.</p>

    <p>“Ni jam havas tro da koincidoj. Du personoj decidis pikegi S-ron Ratchett hieraŭ nokte. Estus tre eksterordinare se ambaŭ el ili elektus uzi la saman murdilon.”</p>

    <p>“Rilate al tio, la koincido eble ne estas tiel eksterordinara kiel gi ŝajnas esti,” diris la kuracisto. “Miloj de tiuj ŝajn-orientaj ponardoj estas fabrikitaj kaj senditaj al la bazaroj en Istanbul.”</p>

    <p>“Vi iomete konsolas min, sed nur iomete,” diris Poirot.</p>

    <p>Li penseme rigardis la pordon antaŭ li, poste, deprenante la spongo-saketon, li provis turni la turnilon.</p>

    <p>La pordo restis firma. Ĉirkaŭ tridek centimetroj super la turnilo estis la pordriglilo. Poirot eltiris la riglilon kaj denove provis, sed la pordo ankoraŭ restis firma.</p>

    <p>“Ni ŝlosis ĝin de la alia flanko, vi memoras,” diris la kuracisto.</p>

    <p>“Tio estas vera,” diris Poirot distriĝeme. Li ŝajnis pensi pri io alia. Lia frunto estis sulkigata kvazaŭ pro perpleksiĝo.</p>

    <p>“Ĝi akordiĝas, ĉu ne?” diris S-ro Bouc. “La viro trapasis ĉi tiun kupeon. Fermante la pordon malantaŭ li, li palpas la spongo-saketon. Ideo venas al li, kaj li rapide enmetas la sang-makulitan tranĉilon. Poste, ne sciante ke li vekis S-inon Hubbard, li eliras per la alia pordo en la koridoron.”</p>

    <p>“Kiel vi diris,” murmuris Poirot. “Tiel ĝi devis okazi.” Sed la perpleksa esprimo ne malaperis de lia vizaĝo.</p>

    <p>“Kio estas?” demandis S-ro Bouc. “Estas io, ĉu ne, kio ne kontentigas vin?”</p>

    <p>Poirot rapide ekrigardis lin. “Vi ne rimarkis la saman aferon? Ne, videble ne. Nu, ĝi estas negrava afero.”</p>

    <p>La konduktoro rigardis en la kupeon. “La usonanino revenas.”</p>

    <p>D-ro Constantine aspektis iom kulpa. Li sentis, ke li traktis S-inon Hubbard iom malĝentile. Sed ŝi ne riproĉis lin. Ŝi koncentrigis sian atenton sur alia afero.</p>

    <p>“Mi intencas malkaŝe diri ion,” ŝi senspire diris kiam ŝi alvenis en la pordejon. “Mi ne plu restos en ĉi tiu kupeo! Nu, mi ne dormus en ĝi hodiaŭ nokte se vi donus al mi milionon da dolaroj.”</p>

    <p>“Sed, sinjorino———”</p>

    <p>“Mi scias, kion vi intencas diri, kaj mi diras al vi nun, ke mi ne faros tion. Mi preferus sidi la tutan nokton en la koridoro.”</p>

    <p>Ŝi komencis plori. “Se mia filino nur scius — se ŝi povus vidi min nun———”</p>

    <p>Poirot interrompis decide. “Vi miskomprenas, sinjorino. Via postulo estas tute justa. Vian pakaĵaron oni tuj metos en alian kupeon.”</p>

    <p>S-ino Hubbard mallevis sian poŝtukon. “Ĉu estas tiel? Nu mi jam sentas min pli komforta. Sed ĉu la vagono ne estas tute plena, krom se unu el la sinjoroj———”</p>

    <p>S-ro Bouc parolis. “Oni movos vian pakaĵaron el ĉi tiu vagono. Vi havos kupeon en la apuda vagono, kiun oni kunligis en Beograd.”</p>

    <p>“Do, tio estas bonega. Mi ne estas eksterordinare nervoza virino, sed dormi en tiu kupeo apud senviva viro———” Ŝi tremetis. “Ĝi tute frenezigus min.”</p>

    <p>“Michel,” vokis S-ro Bouc. “Transmovu ĉi tiun pakaĵaron en liberan kupeon en la Ateno-Pariza vagono.”</p>

    <p>“Jes, sinjoro — la sama kiel ĉi tiu — la n-ro 3?”</p>

    <p>“Ne,” diris Poirot antaŭ ol sia amiko povis respondi.</p>

    <p>“Mi opinias, ke estus pli bone se la sinjorino ricevus tute alian numeron. Ekzemple n-ron, 12.”</p>

    <p>“<i>Bien, Monsieur.</i>”</p>

    <p>La konduktoro prenis la pakaĵojn. S-ino Hubbard danke turnis sin al Poirot. “Tio estas tre afabla viaflanke. Mi alte taksas ĝin, mi certigas al vi.”</p>

    <p>“Ne diru ion pri ĝi, sinjorino. Ni venos kun vi kaj vidos ke vi estas tute komforta.”</p>

    <p>La tri viroj eskortis S-inon Hubbard al ŝia nova hejmo. Ŝi ĉirkaŭrigardis feliĉe.</p>

    <p>“Ĉi tiu estas bela.”</p>

    <p>“Vi estas kontenta, sinjorino? Ĝi estas, kiel vi vidas, precize kiel la kupeo, kiun vi forlasis.”</p>

    <p>“Tiel estas — ĝi nur frontas en la alia direkto. Sed tio ne gravas, ĉar la ĉi-tieaj trajnoj iras unue laŭ unu direkto kaj poste laŭ alia. Mi diris al mia filino, ‘Mi deziras kupeon kiu frontas al la lokomotivo,’ kaj ŝi diris ‘Nu, panjo, tio ne helpos al vi, ĉar se vi endormiĝos kiam, la trajno iras en unu direkto, kiam vi vekiĝos ĝi iras en alia.’ Kaj tio estas tute vera. Hieraŭ vespere ni eniris Beograd movanta en unudirekto, kaj eliris laŭ la alia.”</p>

    <p>“Ĉiuokaze, sinjorino, vi estas tute feliĉa kaj kontenta nun?”</p>

    <p>“Nu, mi ne tion dirus. Jen ni, neĝblokitaj, kaj neniu faras ion pri ĝi, kaj mia ŝipo ekvojaĝos postmorgaŭ.”</p>

    <p>“Sinjorino,” diris S-ro Bouc, “Ni ĉiuj same suferas — ĉiu el ni.”</p>

    <p>“Nu, tio estas vera,” konsentis S-ino Hubbard. “Sed murdinto ne marŝis tra la kupeo de iu alia dum la nokto.”</p>

    <p>“Kio ankoraŭ perpleksas min, sinjorino,” diris Poirot, “estas kiamaniere la viro eniris vian kupeon, se kiel vi diris, la interkupea pordo estis riglita. Vi estas certa, ke ĝi <i>estis</i> riglita?”</p>

    <p>“La svedino provis ĝin antaŭ miaj okuloj.”</p>

    <p>“Ni rekonstruu la scenejon. Vi kuŝis en via lito — tiel — kaj vi ne povis mem vidi ĝin, vi diris?”</p>

    <p>“Ne, pro la spongo-saketo. Kia ĝenaĵo! Mi devos aĉeti novan spongo-saketon. Naŭzas min eĉ rigardi ĉi tiun.”</p>

    <p>Poirot prenis la spongo-saketon, kaj pendigis ĝin sur la turnilon de la pordo, kiu kondukas en apudan kupeon.</p>

    <p>“<i>Précisement</i> — mi vidas,” li diris. “La riglilo estas tuj sub la turnilo — la spongo-saketo kaŝas ĝin. De kie vi estas vi ne povas vidi ĉu la riglilo estas turnita aŭ ne.”</p>

    <p>“Do, tio estas precize kion mi diris al vi.”</p>

    <p>“Kaj la svedino, F-ino Ohlsson, staris tiel, inter vi kaj la pordo. Ŝi provis ĝin, kaj diris al vi ke ĝi estas riglita.”</p>

    <p>“Tiel estas.”</p>

    <p>“Tamen, sinjorino, estas eble ke ŝi faris eraron. Vi povas vidi kion mi intencas diri.” Poirot ŝajne tre deziris klarigi ĝin. “La riglilo estas nur elstara metalaĵo. Kiam ĝi estas turnita dekstren la pordo estas riglita; kiam rekta, ĝi ne estas. Eble ŝi nur provis la pordon kaj ĉar ĝi estas ŝlosita je la alia flanko ŝi eble supozis, ke ĝi estas riglita je via flanko.”</p>

    <p>“Nu, mi opinias, ke tio estus iom stulta ŝiaparte.”</p>

    <p>“Sinjorino, la plej afablaj, la plej simpatiaj personoj ne estas ĉiam la plej lertaj.”</p>

    <p>“Kompreneble, tio estas vera.”</p>

    <p>“Flanke, sinjorino, ĉu vi vojaĝis al Smyrna laŭ ĉi tiu vojo?”</p>

    <p>“Ne. Mi ŝipveturis rekte al Istanbul, kaj amiko de mia filino — S-ro Johnson (bonega viro; mi tre ŝatus, ke vi konu lin) renkontis min, kaj montris al mi Istanbul, kiun mi trovis esti tre malkontentiga urbo — kaduka loko. Kaj rilate al tiuj moskeoj kaj la surmeto de tiuj grandaj aĵoj sur la ŝuojn — kie mi estis?”</p>

    <p>“Vi diris, ke S-ro Johnson renkontis vin.”</p>

    <p>“Jes, kaj li kondukis min sur ŝipon de la linio franca Messagerie por Smyrna, kaj la edzo de mia filino atendis min sur la kajo. Kion li diros, kiam li informiĝos pri la nuna afero! Mia filino diris, ke ĉi tiu estus la plej sendanĝera, la plej facila vojo imagebla. ‘Vi nur sidas en via vagono,’ ŝi diris, ‘kaj vi alvenos en Parizo, kaj tie la agento de la American Express<a epub:type="noteref" href="#n3">*</a> renkontos vin.’ Kaj, ho ve, kion mi povas fari pri la nuligo de mia ŝip-veturo. Mi devus informi ilin. Mi tute ne povos trafi ĝin nun. Estas vere terure———”</p>

    <aside epub:type="footnote" id="n3">
      <p>Usona vojaĝ-oficejo.</p>
    </aside>

    <p>S-ino Hubbard aspektis kvazaŭ ŝi denove plorus.</p>

    <p>Poirot, kiu iome malpacienciĝis, prenis la okazon.</p>

    <p>“Vi ricevis nerv-frapon, sinjorino. La restoracia servisto alportos al vi teon kaj biskvitojn.”</p>

    <p>“Efektive, mi ne tre ŝatas teon,” diris S-ino Hubbard. “Tio estas pli angla kutimo ol usona.”</p>

    <p>“Do, kafon, sinjorino. Vi bezonas ian stimulaĵon.”</p>

    <p>“Tiu brando igis mian kapon strange turniĝi. Mi pensas, ke mi ŝatus iom da kafo.”</p>

    <p>“Bonege. Vi devas revigligi viajn fortojn.”</p>

    <p>“Kia stranga esprimo!”</p>

    <p>“Sed unue, sinjorino, eta rutina afero. Vi permesos, ke mi traserĉu vian pakaĵaron?”</p>

    <p>“Pro kio?”</p>

    <p>“Ni intencas traserĉi la pakaĵojn de ĉiuj pasaĝeroj. Mi ne deziras memorigi vin pri malagrabla sperto, sed via spongo-saketo — memoru.”</p>

    <p>“Terure! Eble estus bone! Mi tute ne povus elteni aliajn tiajn surprizojn.”</p>

    <p>La ekzameno rapide finiĝis. S-ino Hubbard kunportis por la vojaĝo minimumon da pakaĵoj — ĉapelujon, malmultekostan kofron, kaj bone provizitan valizon. La enhavo de la tri estis simpla kaj en bona ordo, kaj la ekzameno ne daŭrus pli ol du tri minutojn, se S-ino Hubbard ne prokrastus aferojn pro insisto ke ili rigardu fotojn de “mia filino,” kaj du iom malbelaj infanoj — “La filinoj de mia filino. Ĉu ili ne estas ŝatindaj?”</p>

</section>

<section class="chapter" epub:type="bodymatter chapter" id="chapter_15">

  <h2>Ĉapitro 15 — La atesto de la pakaĵoj de la pasaĝeroj</h2>

  <p>Parolinte kelkajn ĝentilajn malsinceraĵojn, kaj dirinte al S-ino Hubbard, ke li mendos kafon por ŝi, Poirot kun liaj du amikoj povis forlasi ŝin.</p>

  <p>“Nu, ni komencis la ekzamenon kaj trovis nenion,” diris S-ro Bouc. “Al kiu ni iru nun?”</p>

  <p>“Estus plej simple, mi opinias, iri laŭlonge de la vagono kupeon post kupeo. Tio indikas, ke ni komencu ĉe n-ro 16 — la afabla S-ro Hardman.”</p>

  <p>S-ro Hardman, kiu fumis cigaron, bonvenigis ilin, “Envenu, sinjoroj — tio estas, se vi povas. Estas iom malvaste ĉi tie por aro.”</p>

  <p>S-ro Bouc klarigis la celon de ilia vizito, kaj la granda detektivo kapjesis kompreneme.</p>

  <p>“En ordo. Efektive, mi scivolis kial vi ne pli frue faris ĝin. Jen miaj ŝlosiloj, sinjoroj, kaj se vi deziras traserĉi ankaŭ miajn poŝojn, vi povas fari tion. Ĉu mi malsuprenmetu la pakaĵojn?”</p>

  <p>“La konduktoro faros tion. Michel!”</p>

  <p>La enhavo de la du valizoj de S-ro Hardman estis baldaŭ ekzamenita kaj aprobita. Ili enhavis eble tro grandan proporcion de alkoholaĵoj. S-ro Hardman palpebrumis.</p>

  <p>“Oni ne ofte traserĉas viajn valizojn ĉe landlimoj — ne se vi donas trinkmonon al la konduktoro. Mi tuj transdonis turkajn monbiletojn, kaj ĝis nun oni ne ĝenis min.”</p>

  <p>“Kaj ĉe Parizo?”</p>

  <p>S-ro Hardman palpebrumis. “Kiam mi alvenos en Parizo tio, kio restas el ĉi tiu provizo ne plenigos eĉ unu botelon, kiu havos la priskribon ‘harlavaĵo.’”</p>

  <p>“Vi ne kredas al la kontraŭalkohol-leĝo, S-ro Hardman,” diris S-ro Bouc kun rideto.</p>

  <p>“Nu,” diris Hardman. “Mi ne povas diri, ke kontraŭalkohol-leĝo iam ĝenis min.”</p>

  <p>“Ha!” diris S-ro Bouc. “La ‘speakeasy.’”<a epub:type="noteref" href="#n4">*</a> Li elparolis la vorton zorgeme pro ŝato al ĝi. “Viaj usonaj esprimoj estas tiel kuriozaj, tiel komprenigaj,” li diris.</p>

  <aside epub:type="footnote" id="n4">
    <p>Elp. <i>Spikizi</i>: kontraŭleĝa alkohol-vendejo.</p>
  </aside>

  <p>“Mi tre ŝatus iri al Usono,” diris Poirot.</p>

  <p>“Vi lernus modernajn metodojn tie,” diris Hardman. “Eŭropo bezonas modernigon. Ĝi estas duon-dorma.”</p>

  <p>“Estas vere, ke Usono estas la lando de progreso,” konsentis Poirot. “Estas multo, kion mi admiras pri usonanoj. Nur — sed eble mi estas malnovstilema — mi opinias, ke la virinoj de Usono estas malpli ĉarmaj ol tiuj de mia propra lando. La franca aŭ belga fraŭlino — koketa, ĉarma — mi opinias, ke estas neniu tiel alloga.”</p>

  <p>Hardman forturnis sin por elrigardi la neĝon dum minuto. “Eble vi pravas, S-ro Poirot,” li diris. “Sed mi supozas, ke ĉiu nacio preferas la proprajn fraŭlinojn.”</p>

  <p>Li momente fermis la okulojn, kvazaŭ la neĝbrilo dolorigas ilin.</p>

  <p>“Iom blindetiga, ĉu ne?” li diris. “Nu, sinjoroj, ĉi tiu afero maltrankviligas miajn nervojn. Murdo, kaj la neĝo, kaj ĉio, kaj nenio okazanta. Oni povas fari nenion por pasigi la tempon. Mi ŝatus ekfari ion pri iu aŭ io.”</p>

  <p>“La vera okcidenta rapidemo,” diris Poirot kun rideto.</p>

  <p>La konduktoro remetis la valizojn, kaj ili iris al la apuda kupeo. Kolonelo Arbuthnot sidis en angulo fumante pipon kaj legante revuon.</p>

  <p>Poirot klarigis sian celon. La kolonelo ne malkonsentis. Li havis du pezajn ledajn kofrojn. “La ceteraj pakaĵoj estas senditaj per la mara vojo,” li klarigis.</p>

  <p>Kiel multaj soldatoj la kolonelo estis bona pakanto. La trarigardo de liaj pakaĵoj bezonis nur kelkajn minutojn. Poirot rimarkis paketon da pip-purigiloj.</p>

  <p>“Vi ĉiam uzas la saman specon?” li demandis.</p>

  <p>“Kutime. Se mi povas akiri ilin.”</p>

  <p>“Ha!” Poirot kapjesis. Ĉi tiuj pip-purigiloj precize similis tiun, kiun li trovis sur la planko en la kupeo de la murdito. D-ro Constantine tion diris, kiam ili denove estis en la koridoro.</p>

  <p>“<i>Tout de même</i>,” murmuris Poirot, “mi povas apenaŭ kredi ĝin. Ĝi ne estas laŭ lia karaktero, kaj dirinte tion vi estas dirinta ĉion.”</p>

  <p>La pordo de la apuda kupeo estis fermita. Ĝi estis tiu okupata de Princino Dragomiroff. Ili frapis ĉe la pordo, kaj la malalta voĉo de la princino vokis, “<i>Entrez</i>.”</p>

  <p>S-ro Bouc parolis. Klarigante ilian celon, li estis tre respekta kaj ĝentila. La princino silente aŭskultis ilin, ŝia buf-simila vizaĝo tute serena.</p>

  <p>“Se ĝi estas necesa, sinjoroj,” ŝi trankvile diris kiam li finiĝis, “jen ĉio. Mia servistino havas la ŝlosilojn. Ŝi prizorgos ĝin kun vi.”</p>

  <p>“Ĉu via servistino ĉiam portas la ŝlosilojn, sinjorino?” demandis Poirot.</p>

  <p>“Certe, sinjoro.”</p>

  <p>“Kaj se dum nokto ĉe landlimo la doganistoj postulus, ke valizo estu malfermata?”</p>

  <p>La maljunulino levis la ŝultrojn. “Tio estus neatendata, sed tiuokaze la konduktoro venigus ŝin.”</p>

  <p>“Do, vi absolute fidas ŝin, sinjorino?”</p>

  <p>“Mi jam diris tion al vi,” kviete diris la princino. “Mi ne dungas personojn al kiuj mi ne fidas.”</p>

  <p>“Jes,” penseme diris Poirot. “Fido estas grava en la nunaj tagoj. Estas pli bone havi ĉe si hejmecan virinon fidindan ol pli laŭmodan servistinon — ekzemple bone-vestitan parizaninon.”</p>

  <p>Li rimarkis, ke la malhelaj inteligentaj okuloj fikse rigardis lian vizaĝon.</p>

  <p>“Precize kion vi sugestas, S-ro Poirot?”</p>

  <p>“Nenion, sinjorino. Mi? Nenion.”</p>

  <p>“Tamen, jes. Vi opinias, ĉu ne, ke mi devus havi laŭmodan francinon por prizorgi min?”</p>

  <p>“Tio estus, eble, pli laŭkutima, sinjorino.”</p>

  <p>Ŝi neante skuis la kapon. “Schmidt amegas min.” Ŝia voĉo malrapide diris la vortojn. “Amo — tio ne estas pagebla.”</p>

  <p>La germanino alvenis kun la ŝlosiloj. La princino parolis al si per ŝia propra lingvo, dirante ke ŝi malfermu la pakaĵojn kaj helpu al la sinjoroj. Ŝi mem restis en la koridoro, rigardante la neĝon, kaj Poirot restis kun ŝi dum S-ro Bouc traserĉis la pakaĵojn. Ŝi rigardis lin kun severa rideto.</p>

  <p>“Nu, sinjoro, ĉu vi ne deziras vidi la enhavon de miaj valizoj?”</p>

  <p>Li kapneis. “Sinjorino, ĝi estas nur formalaĵo.”</p>

  <p>“Ĉu vi estas tute certa?”</p>

  <p>“Pri vi, jes.”</p>

  <p>“Kvankam mi konis kaj amis Sonia Armstrong. Do, kion vi opinias? Ke mi ne malpurigus miajn manojn per la murdo de tia malbonegulo kia la viro Cassetti? Nu, eble vi pravas.”</p>

  <p>Ŝi silentis dum mallonga tempo, kaj poste diris: “Ĉu vi scias, kion mi ŝatus fari al tia viro? Mi ŝatus ordoni al miaj servistoj: ‘Skurĝu ĉi tiun viron ĝismorte kaj forĵetu lin sur la rubejon.’ Tiamaniere oni agis kiam mi estis juna, sinjoro.”</p>

  <p>Ankoraŭ li ne parolis, sed atente aŭskultis. Ŝi rigardis lin per subita vigleco.</p>

  <p>“Vi ne diras ion, S-ro Poirot. Pri kio vi pensas, mi scivolas?”</p>

  <p>Li rekte rigardis ŝin. “Mi opinias, sinjorino, ke via forto apartenas al via volo — ne al via brako.”</p>

  <p>Ŝi rigardis siajn maldikajn nigre-vestitajn brakojn, finiĝantajn per ungo-similaj flavaj manoj kun ringoj sur la fingroj.</p>

  <p>“Tio estas vera,” ŝi diris. “Mi havas nenian forton en ĉi tiuj. Mi ne scias, ĉu mi estas malĝoja aŭ ĝoja.”</p>

  <p>Tiam ŝi abrupte turnis sin al la kupeo, kie la servistino repakas la valizojn.</p>

  <p>La princino mallongigis la pardonpetojn de S-ro Bouc.</p>

  <p>“Ne necesas, ke vi pardonpetu, sinjoro,” ŝi diris. “Murdo okazis. Oni devas plenumi certajn devojn. Jen ĉio.”</p>

  <p>“Vi estas tre afabla, sinjorino.”</p>

  <p>Ŝi iomete klinis la kapon kiam ili foriris. La pordoj de la du apudaj kupeoj estis fermitaj. S-ro Bouc paŭzis kaj gratis la kapon.</p>

  <p>“Diablo!” li diris. “Ĉi tio povas esti ĝena. Ili havas diplomatajn pasportojn. Ilia pakaĵaro estas libera de ĉiu devo.”</p>

  <p>“De dogana ekzamenado, jes. Sed murdo estas alia afero.”</p>

  <p>“Mi scias tion. Malgraŭ tio — ni ne deziras vidi komplikaĵojn.”</p>

  <p>“Ne ĝenu vin, mia amiko. La grafo kaj grafino estos komplezemaj. Pensu kiel afabla Princino Dragomiroff estis pri la afero.”</p>

  <p>“Ŝi estas vere sinjoreca. Ĉi tiuj du estas ankaŭ de la sama socia rango, sed la grafo ŝajnis al mi havi iom ferocan sintenon. Li ne estis kontenta kiam vi insistis pri la neceso fari demandojn al lia edzino. Kaj la nuna afero pliĉagrenigos lin. Ni ellasu ilin. Ĉio konsiderita, ili ne povas esti koncernataj. Kial mi fabriku ĝenaĵon por mi?”</p>

  <p>“Mi ne konsentas kun vi,” diris Poirot. “Mi estas certa, ke Grafo Andrenyi estos komplezema. Ĉiuokaze, ni faru la provon.”</p>

  <p>Kaj, antaŭ ol S-ro Bouc povis respondi, li frapis ĉe la pordo de n-ro 13. Voĉo el interne alvokis, “Envenu.”</p>

  <p>La grafo sidis en la angulo apud la pordo legante ĵurnalon. La grafino kuŝsidis en la kontraŭa angulo apud la fenestro. Estis kuseno malantaŭ ŝia kapo, kaj ŝi ŝajnis esti dorminta.</p>

  <p>“Pardonon, sinjoro grafo,” komencis Poirot. “Pardonu la entrudiĝon. Ni nun traserĉas ĉiujn pakaĵojn en la trajno. Ĝenerale, ĝi estas nura formalaĵo, sed necesas ke ni faru ĝin. S-ro Bouc sugestas, ke ĉar vi havas diplomatan pasporton, vi povas prave diri, ke vi ne bezonas submetiĝi je tia serĉado.”</p>

  <p>La grafo pensis dum momento.</p>

  <p>“Mi dankas vin,” li diris. “Sed mi pensas ke mi ne ŝatus escepton nur por mi. Mi preferus, ke oni ekzamenu niajn pakaĵojn same kiel tiujn de la aliaj pasaĝeroj.”</p>

  <p>Li turnis sin al sia edzino.</p>

  <p>“Vi ne kontraŭstaras tion, mi esperas, Elena?”</p>

  <p>“Tute ne,” diris la grafino senhezite.</p>

  <p>Rapida kaj iom indiferenta traserĉo sekvis. Poirot ŝajnis provi kaŝi sian embarason per multaj sencelaj diroj, kiel:</p>

  <p>“Jen tute malseka etikedo sur via kofro, sinjorino,” kiam li mallevis bluan keston kun parafo kaj kroneto sur ĝi.</p>

  <p>La grafino ne respondis. Efektive, ŝi ŝajnis esti tedita de la tuta afero, restante en la angulo, rigardante el la fenestro dum la viroj traserĉis ŝian pakaĵaron en la apuda kupeo.</p>

  <p>Poirot finis sian serĉon malfermante la etan ŝrankon super la lavujo, kaj rigardante ĝian enhavon — spongo, vizaĝ-kremo, pudro, kaj boteleto kun la indiko “trionalo.”<a epub:type="noteref" href="#n5">*</a></p>

  <aside epub:type="footnote" id="n5">
    <p>trionalo — medikamento por dormigi personon.</p>
  </aside>

  <p>Tiam, post ĝentilaj diroj ambaŭflanke, la serĉantoj foriris. La kupeo de S-ino Hubbard, tiu de la murdito, kaj tiu de Poirot sekvis, kaj ili alvenis al la dua-klasaj kupeoj. La unua, n-roj 10, 11, estis okupata de Mary Debenham, kiu legis libron, kaj Greta Ohlsson, kiu dormis sed vekiĝis kiam ili eniris.</p>

  <p>Poirot rediris sian formulon. La svedino ŝajnis esti maltrankviligita, Mary Debenham indiferenta. Poirot parolis al la svedino.</p>

  <p>“Se vi permesos, fraŭlino, ni unue ekzamenos vian pakaĵon, kaj eble vi estos tiel afabla kiel eltrovi la staton de la usonanino. Ni metis ŝin en kupeo en la apuda vagono, sed ŝi estas ankoraŭ malsana pro sia eltrovo. Mi sendis kafon al ŝi, sed mi opinias ke ŝi estas tia tipo, kia bezonas iun al kiu paroli.”</p>

  <p>La bonulino estis kunsentema. Ŝi tuj iros. Devus esti terura frapo al ŝiaj nervoj, kaj la kompatindulino estis jam malsana pro la vojaĝo kaj forlaso de sia filino. Certe, ŝi tuj iros — ŝia kofro ne estis ŝlosita — kaj ŝi prenos kun ŝi salamoniakon.</p>

  <p>Ŝi forbruiris. Oni rapide ekzamenis ŝiajn posedaĵojn, kiuj estis malmultaj. Ŝi evidente ankoraŭ ne rimarkis la mankantajn fadenojn en la ĉapelujo.</p>

  <p>F-ino Debenham estis formetinta sian libron. Ŝi rigardis Poirot. Ŝi transdonis siajn ŝlosilojn post lia peto.</p>

  <p>Tiam, dum li mallevis kofron kaj malfermis ĝin, ŝi diris:</p>

  <p>“Kial vi forsendis ŝin, S-ro Poirot?”</p>

  <p>“Mi, fraŭlino? Nu, por helpi al la usonanino.”</p>

  <p>“Bonega preteksto — sed tamen preteksto.”</p>

  <p>“Mi ne komprenas vin, fraŭlino.”</p>

  <p>“Mi pensas, ke vi tre bone komprenas min.”</p>

  <p>Ŝi ridetis. “Vi volis, ke mi estu sola. Ĉu ne?”</p>

  <p>“Vi metas vortojn en mian buŝon, fraŭlino.”</p>

  <p>“Kaj ideojn en vian kapon? Ne, mi pensas, ke ne. La ideoj estas jam tie. Mi pravas, ĉu ne?”</p>

  <p>“Fraŭlino, ni havas proverbon———”</p>

  <p>“<i>Qui s’excuse s’accuse</i>; ĉu tion vi intencis diri? Vi devas allasi al mi iom da observado kaj prudento. Ial eniris vian kapon la ideo, ke mi scias iom pri ĉi tiu afero — ĉi tiu murdo de viro, kiun mi neniam antaŭe vidis.”</p>

  <p>“Vi imagas aferojn, fraŭlino.”</p>

  <p>“Ne, mi tute ne imagas aferojn. Sed ŝajnas al mi, ke oni perdas multe da tempo ne parolante la veron — per ĉirkaŭvagado anstataŭ tuja alveno ĉe la punkto.”</p>

  <p>“Kaj vi ne ŝatas la perdon de tempo. Ne, vi preferas veni rekte al la punkto. Vi preferas la rektan metodon. <i>Eh bien</i>, mi uzos la rektan metodon. Mi demandos al vi la signifon de certaj vortoj, kiujn mi aŭdis dum la vojaĝo de Sirio. Mi eliris la trajnon por fari kion la angloj nomas ‘streĉi la krurojn’ ĉe la stacidomo Konya. Via voĉo kaj tiu de la kolonelo atingis min. Vi diris al li ‘<i>Ne nun. Kiam ĝi estos finita. Kiam ĝi estos finita — tiam———</i>’ Kion vi volis diri per tiuj vortoj, fraŭlino?”</p>

  <p>Ŝi diris tre mallaŭte: “Ĉu vi opinias, ke ili signifis — murdon?”</p>

  <p>“Estas mi, kiu faras la demandon al vi, fraŭlino.”</p>

  <p>Ŝi ĝemspiris — dum momento perdiĝis en pensoj. Tiam ŝi diris: “Tiuj vortoj havis signifon, sed signifon kion mi ne povas doni al vi. Mi povas nur doni al vi mian honorvorton, ke mi neniam vidis tiun viron Ratchett antaŭ ol mi vidis lin en ĉi tiu trajno.”</p>

  <p>“Kaj — vi rifuzas klarigi tiujn vortojn?”</p>

  <p>“Jes — se vi preferas tiel diri ĝin — mi rifuzas. Ili koncernis taskon, kiun mi entreprenis.”</p>

  <p>“Tasko nun finita?”</p>

  <p>“Kion tio signifas?”</p>

  <p>“Ĝi estas finita, ĉu ne?”</p>

  <p>“Kial vi pensas tion?”</p>

  <p>“Aŭskultu, fraŭlino. Mi memorigas al vi alian okazintaĵon. Estis malfruiĝo por la trajno en la tago kiam ni devis atingi Istanbul. Vi estis tre maltrankvila, fraŭlino. Vi, tiel trankvila, tiel sinreganta. Vi perdis tiun trankvilon.”</p>

  <p>“Mi ne deziris maltrafi la ĝustan trajnon.”</p>

  <p>“Tion vi diris. Sed, fraŭlino, la Orienta Ekspreso forlasas Istanbul ĉiutage. Eĉ se vi maltrafus la deziritan trajnon, la malfruiĝo estus nur dudek-kvarhora.”</p>

  <p>Por la unua fojo F-ino Debenham montris indikon pri koleriĝo. “Vi ne ŝajnas ekkompreni, ke oni povas havi amikojn atendantaj en Londono, kaj ke unu-taga malfruiĝo povas kaŭzi multan ĝenaĵon.”</p>

  <p>“Do, tiel estas? Estas amikoj, kiuj atendas vian alvenon? Vi ne volas ĝeni ilin?”</p>

  <p>“Kompreneble.”</p>

  <p>“Tamen — estas strange———”</p>

  <p>“Kio estas stranga?”</p>

  <p>“En ĉi tiu trajno ni denove havas malfruiĝon. La nunan fojon ĝi estas pli grava malfruiĝo, ĉar vi ne povas aŭ telegrafi al viaj amikoj, aŭ atingi ilin per la longa — la longa———”</p>

  <p>“La longa distanco? La telefono, vi volas diri.”</p>

  <p>“Ha, jes, la telefono — interurba telefonado.”</p>

  <p>“Jes, kiel vi diras, estas tre ĝene ne povi atingi siajn amikojn, aŭ telegrafe aŭ telefone.”</p>

  <p>“Tamen, fraŭlino, ĉi tiun fojon via maniero estas tute malsimila. Vi ne plu montras senpaciencon. Vi estas trankvila kaj filozofa.”</p>

  <p>F-ino Debenham ruĝiĝis kaj mordis la lipon. Ŝi ne plu havis inklinon rideti.</p>

  <p>“Vi ne respondas, fraŭlino?”</p>

  <p>“Mi bedaŭras. Mi ne komprenis, ke estas io respondenda.”</p>

  <p>“La klarigo pri la ŝanĝo de via sinteno, fraŭlino.”</p>

  <p>“Ĉu vi ne opinias, ke vi iom ekscitiĝas pri nenio, S-ro Poirot?”</p>

  <p>Poirot faris pardonpetan geston per la manoj. “Tio estas kulpo ĉe detektivoj. Ni atendas ke la agado ĉiam akordiĝu. Ni ne kutime konsideras humor-ŝanĝojn.”</p>

  <p>Mary Debenham ne respondis.</p>

  <p>“Ĉu vi bone konas Kolonelon Arbuthnot, fraŭlino?”</p>

  <p>“Mi renkontis lin unuafoje dum la nuna vojaĝo.”</p>

  <p>“Ĉu vi havas kaŭzon supozi ke li antaŭe konis la viron Ratchett?”</p>

  <p>Ŝi decide kapneis. “Mi estas tute certa, ke ne.”</p>

  <p>“Kial vi estas tiel certa?”</p>

  <p>“Pro la maniero laŭ kiu li parolis.”</p>

  <p>“Tamen, fraŭlino, ni trovis pip-purigilon sur la planko de la kupeo de la murdito. Kaj Kolonelo Arbuthnot estas la sola viro en la trajno, kiu fumas pipon.”</p>

  <p>Li zorge rigardis ŝin, sed ŝi elmontris nek surprizon nek emocion, kaj nur diris:</p>

  <p>“Sensencaĵo. Tio estas absurda. Kolonelo Arbuthnot estas la lasta viro esti implikita en krimo — precipe teatra krimo, kia ĉi tiu.”</p>

  <p>Tio tiel similas la opinion de Poirot, ke li preskaŭ konsentis kun ŝi. Li diris anstataŭe:</p>

  <p>“Mi devas memorigi al vi, ke vi ne bone konas lin, fraŭlino.”</p>

  <p>Ŝi levis la ŝultrojn. “Mi sufiĉe bone konas la specon.”</p>

  <p>Li diris tre dolĉe: “Vi ankoraŭ rifuzas diri al mi la signifon de tiuj vortoj ‘Kiam ĝi estos finita’?”</p>

  <p>Ŝi diris malvarme: “Mi povas aldoni nenion.”</p>

  <p>“Ne gravas,” diris Hercule Poirot. “Mi eltrovos ĝin.”</p>

  <p>Li klinis sin kaj forlasis la kupeon, fermante la pordon post si.</p>

  <p>“Ĉu tio estis saĝa, mia amiko?” diris S-ro Bouc. “Vi igis ŝin singarda — kaj pere de ŝi vi igis ankaŭ la kolonelon esti singarda.”</p>

  <p>“Mia amiko, se vi deziras kapti kuniklon vi metas furon en la kavon de la kuniklo, kaj se ĝi estas tie ĝi kuras. Mi faris nur tion.”</p>

  <p>Ili eniris la kupeon de Hildegarde Schmidt. La virino staris preta, ŝia vizaĝo respektplena sed senemocia.</p>

  <p>Poirot ekrigardis rapide tra la enhavo de la malgranda kofro sur la seĝo. Tiam li indikis al la konduktoro, ke li mallevu la pli grandan kofron de la breto.</p>

  <p>“La ŝlosilojn?” li diris.</p>

  <p>“Ĝi ne estas ŝlosita, sinjoro.”</p>

  <p>Poirot malfermis ĝin. “Ha!” li diris, kaj turnis sin al S-ro Bouc. “Vi memoras, kion mi diris? Rigardu ĉi tien momenton!”</p>

  <p> <i>Sur la supro en la kofro estis rapide volvita bruna uniformo de Wagon Lit konduktoro</i>.</p>

  <p>La flegmo de la germanino subite ŝanĝiĝis. “Ah!” ŝi ekkriis. “Tio ne estas mia. Mi ne metis ĝin tien. Mi ne enrigardis tiun kofron post kiam ni forlasis Istanbul. Ja, tio estas vera.”</p>

  <p>Ŝi rigardis ilin peteme. Poirot prenis ŝian brakon kaj konsolis ŝin.</p>

  <p>“Ne, ne, ĉio estas en ordo. Ni kredas vin. Ne estu maltrankvila. Mi estas tiel certa ke vi ne kaŝis ĝin tie, kiel mi estas certa ke vi estas bona kuiristino. Vi estas bona kuiristino, ĉu ne?”</p>

  <p>Tute konfuzite, la virino ridetis malgraŭ ĉio. “Jes, ja, ĉiuj miaj mastrinoj tion diris. Mi-- — ”</p>

  <p>Ŝi haltis kun la buŝo malfermita, kaj kun tima aspekto.</p>

  <p>“Ne, ne,” diris Poirot. “Mi certigas al vi, ke ĉio estas en ordo. Mi diros al vi, kio okazis. La viro, tiu kiun vi vidis en Wagon Lit uniformo, elvenis el la kupeo de la murdito. Li koliziis kun vi. Tio estis malbona por li. Li esperis, ke neniu vidos lin. Kion fari? Li devis sin liberigi de la uniformo. Ĝi ne plu estis protektilo sed endanĝerigilo.”</p>

  <p>Li ekrigardis S-ron Bouc kaj D-ron Constantine, kiuj atente aŭskultis.</p>

  <p>“Ekstere estis la neĝo; la neĝo, kiu konfuzigis liajn planojn. Kie li povis kaŝi la vestojn? Ĉiuj kupeoj estis okupataj. Ne, li preterpasas unu de kiu la pordo estas malfermita, kio montras ke ĝi ne estis okupata. Ĝi devis esti tiu, kiu apartenas al la virino kun kiu li ĵus koliziis. Li kaŝe eniris, forprenis la uniformon kaj rapide metis ĝin en kofron sur la breto. Povus esti longa tempo antaŭ ol ĝi estus malkaŝita.”</p>

  <p>“Kaj poste?” diris S-ro Bouc.</p>

  <p>“Tion ni devas diskuti,” diris Poirot kun averta ekrigardo.</p>

  <p>Li suprentenis la jakon. Butono, la tria de la supro, mankis. Poirot metis la manon en poŝon, kaj elprenis konduktoran ŝlosilon, uzata por malŝlosi la pordojn de la kupeoj.</p>

  <p>“Jen la klarigo pri la maniero laŭ kiu la viro povis trapasi ŝlositajn pordojn,” diris S-ro Bouc. “Viaj demandoj al S-ino Hubbard ne estis necesaj. Ŝlosita aŭ ne ŝlosita, la viro povis facile trairi la interkupean pordon. Ĉio konsiderita, se estis Wagon Lit uniformo kial ne Wagon Lit ŝlosilo?”</p>

  <p>“Ja, kial ne,” diris Poirot.</p>

  <p>“Efektive, ni povis tion scii. Vi memoros, ke Michel diris, ke la pordo de la kupeo de S-ino Hubbard al la koridoro estas ŝlosita, kiam li alvenis responde al ŝia sonorilo.”</p>

  <p>“Tiel estis, sinjoro,” diris la konduktoro. “Pro tio, mi pensis ke la virino sonĝis.”</p>

  <p>“Sed nun ĝi estas komprenebla,” daŭrigis S-ro Bouc. “Sendube li intencis reŝlosi ankaŭ la interkupean pordon, sed eble li aŭdis ian movon de la lito, kaj ĝi surprizis lin.”</p>

  <p>“Ni nun bezonas trovi,” diris Poirot, “nur la skarlatan kimonon.”</p>

  <p>“Vere. Kaj la du lastaj kupeoj estas okupataj de viroj.”</p>

  <p>“Tutsame, ni traserĉos ilin.”</p>

  <p>“Ho, certe! Krome, mi memoras kion vi diris.”</p>

  <p>Hector MacQueen volonte konsentis pri la serĉo.</p>

  <p>“Mi preferas, ke vi tion faru,” li diris kun malgaja rideto. “Mi sentas, ke mi estas la plej suspektinda persono en la trajno. Vi bezonas nur trovi testamenton per kiu la maljunulo testamentis sian monon al mi, kaj tio certigos la aferon.”</p>

  <p>S-ro Bouc suspekteme rigardis lin.</p>

  <p>“Tio estas nur ŝerco,” rapide diris MacQueen. “Li sendube ne testamentus al mi eĉ unu centimon. Mi estis utila al li pro mia scio de lingvoj kaj tiel plu. Oni povas trompi vin, se vi scias nur la usonan lingvon. Mi ne estas lingvisto, sed mi scias la francan, germanan, kaj italan lingvojn sufiĉe bone por butikumadi kaj por la hotelaj bezonoj.”</p>

  <p>Lia voĉo estis iom pli laŭta ol kutime, kvazaŭ li estas iomete maltrankvila pro la serĉado malgraŭ sia konsento.</p>

  <p>Poirot elvenis. “Nenion,” li diris. “Eĉ ne kompromantan testamentaĵon.”</p>

  <p>MacQueen suspiris. “Nu, jen ŝarĝo for de mia menso,” li diris ŝerce.</p>

  <p>Ili iris al la lasta kupeo. La ekzameno de la pakaĵaro de la italo kaj la servisto donis nenian rezultaton. La tri viroj staris ĉe la fino de la vagono kaj rigardis unu la alian.</p>

  <p>“Kio nun?” demandis S-ro Bouc.</p>

  <p>“Ni reiros al la manĝ-vagono,” diris Poirot. “Ni nun scias ĉion, kion ni povas eltrovi. Ni havas la atestaron de la pasaĝeroj, la atestaron de iliaj pakaĵoj, la atestaron donita de niaj okuloj. Ni ne povas atendi alian helpon. Ni devas nun uzi niajn cerbojn.”</p>

  <p>Li eltiris el sia poŝo sian cigaredujon. Ĝi estis malplena.</p>

  <p>“Mi venos ĉe vi post momento,” li diris. “Mi bezonos la cigaredojn. Ĉi tiu estas tre malfacila, tre stranga afero. Kiu portis tiun skarlatan kimonon? Kie ĝi nun estas? Mi tre volas scii. Estas io en la nuna afero kio evitas min. Ĝi estas malfacila ĉar oni malfaciligis ĝin. Sed ni diskutos ĝin. Pardonu al mi dum momento.”</p>

  <p>Li rapidiris laŭ la koridoro al sia kupeo. Li sciis, ke li havas pli da cigaredoj en valizo. Li mallevis ĝin, kaj malfermis ĝin. Li tuj eksidis kaj rigardegis en ĝin.</p>

  <p> <i>Nete faldita sur la supro estis maldika skarlata silka kimono brodita per drakoj</i>.</p>

  <p>“Do,” li murmuris. “Estas tiel. Defio. Tiel estu; mi akceptos ĝin.”</p>

</section>

  </body>
</html>
