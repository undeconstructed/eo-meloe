<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Murdo en la Orienta Ekspreso - Parto 1</title>
    <link href="style/style.css" rel="stylesheet" type="text/css"/>
  </head>
  <body class="part">

<h1>PARTO 1 — LA FAKTOJ</h1>

<div class="chapter" id="chapter_01">

  <h2>ĈAPITRO 1 — GRAVA PASAĜERO EN LA TAŬRUSA EKSPRESO</h2>

  <p>Estis preskaŭ la kvina horo en vintra mateno en Sirio. Apud la kajo en Aleppo estis la trajno pompe nomata en la fervojaj horaroj la Taŭrusa Ekspreso. Ĝi konsistis el manĝ-vagono, dorm-vagono kaj du lokaj vagonoj.</p>

  <p>Ĉe la ŝtupo de la dorm-vagono staris juna franca leŭtenanto, bele vestita per uniformo, parolanta al malalta viro tiom vestita, ke nenio el li estis videbla escepte de ruĝa nazpinto kaj la du pintoj de liphararo.</p>

  <p>Estis glaciige malvarme, kaj tiu deĵoro adiaŭi gravan fremdulon ne estis enviinda, sed Leŭtenanto Dubosc bonhumore faris sian devon. Belsonaj frazoj elvenis el liaj lipoj en eleganta franca lingvo. Tamen, li tute ne sciis pri kio la afero temis. Estis onidiroj, kompreneble, kiel ĉiam estas en tiaj okazoj.... La humoro de la generalo — <i>lia</i> generalo — pli kaj pli malboniĝis. Tiam alvenis ĉi tiu belga fremdulo — de malproksima Anglujo, ŝajne. Sekvis semajno kurioze streĉa. Poste certaj okazintaĵoj! Tre eminenta oficiro sin mortigis, alia eksiĝis, maltrankvilaj vizaĝoj sereniĝis, certaj armeaj ordonoj nuliĝis. La generalo — tiu de Leŭtenanto Dubosc — subite aspektis dek jarojn pli juna.</p>

  <p>Dubosc estis aŭdinta parton de interparolado inter li kaj la fremdulo. “Vi savis nin, <i>mon cher</i>,” emocie diris la generalo, “Vi savis la honoron de la franca armeo — vi fortenis la elverŝadon de sango! Kiel mi povas danki al vi? Veni tiel malproksimen———”</p>

  <p>Al kiu la fremdulo (laŭnome S-ro Hercule Poirot) estis farinta decan respondon, kiu enhavis la frazon, “Sed ĉu vi ne memoras, ke iam vi savis mian vivon?” Tiam la generalo faris alian decan respondon, malpretendante ian meriton por tiu ago, kaj post pli da parolado pri Francujo, Belgujo, gloro, honoro, kaj tiaj aferoj ili ĉirkaŭpremis unu la alian kaj la interparolado finiĝis.</p>

  <p>Ankoraŭ Leŭtenanto Dubosc ne sciis pri kio ĉio temis, sed al li oni donis la devon adiaŭi S-ron Poirot ĉe la Taŭrusa Ekspreso, kaj li fervore plenumis ĝin kiel estas dece por juna oficiro, kiu havas antaŭ si promes-plenan karieron.</p>

  <p>“Hodiaŭ estas dimanĉo,” diris Leŭtenanto Dubosc. “Morgaŭ, lundo vespere, vi estos en Istanbul.”</p>

  <p>Ne estis la unua fojo, ke li tion diris. Konversacioj sur kajo, antaŭ la foriro de trajno, kutime enhavas ripetaĵojn.</p>

  <p>“Vi estas prava,” konsentis S-ro Poirot.</p>

  <p>“Kaj vi intencas pasigi kelkajn tagojn tie, ĉu ne?”</p>

  <p>“<i>Mais oui</i>. Istanbul estas urbo kiun mi neniam vizitis. Estus domaĝe trairi ĝin — <i>comme ça</i>.” Li esprime klakis per la fingroj. “Nenio urĝas — mi restos tie dum kelkaj tagoj kiel turisto.”</p>

  <p>“<i>La Sainte Sophie</i>, ĝi estas tre bela,” diris Leŭtenanto Dubosc, kiu ne estis vidinta ĝin.</p>

  <p>Malvarma vento blovegis trans la kajo. La du viroj tremis. Leŭtenanto Dubosc sukcesis kaŝe ekrigardi sian horloĝeton. Kvin minutoj antaŭ la kvina — nur kvin minutojn!</p>

  <p>Kredante, ke la alia estis vidinta sian kaŝan ekrigardon, li rapidis paroli denove.</p>

  <p>“Malmultaj personoj veturas en la nuna jarperiodo,” li diris, ekrigardante la fenestrojn de la dorm-vagono super ili.</p>

  <p>“Konsentite,” diris S-ro Poirot.</p>

  <p>“Ni esperu, ke vi ne estos neĝblokita en la Taŭrus!”</p>

  <p>“Ĉu tio okazas?”</p>

  <p>“Jes, ĝi okazis. Ne dum ĉi tiu jaro ĝis nun.”</p>

  <p>“Do, ni esperu,” diris S-ro Poirot.” La raportoj pri la vetero en Eŭropo estas malbonaj.”</p>

  <p>“Tre malbonaj. En la balkanaj regionoj estas multe da neĝo.”</p>

  <p>“Ankaŭ en Germanujo, mi informiĝis.”</p>

  <p>“<i>Eh bien</i>,” diris Leŭtenanto Dubosc rapide, ĉar alia paŭzo ŝajnis ebla.” Morgaŭ vespere je la sepa kvardek vi estos en Istanbul.”</p>

  <p>“Jes,” diris S-ro Poirot, kaj daŭrigis senespere, “<i>La Sainte Sophie</i>, mi aŭdis, ke ĝi estas tre bela.”</p>

  <p>“Grandioza, mi opinias.”</p>

  <p>Super iliaj kapoj la kurteno de dorm-kupeo estis forpuŝata kaj fraŭlino ekrigardis.</p>

  <p>Mary Debenham malmulton dormis de kiam ŝi forlasis Bagdad la antaŭan ĵaŭdon. Nek en la trajno al Kirkuk, nek en la Ripoza Domo en Mosul, nek la lastan nokton en la trajno ŝi dormis kontentige. Nun, laca pro la sendorma kuŝado en la sufoka aero de sia tro varmigita kupeo, ŝi levis sin kaj elrigardis.</p>

  <p>La loko devas esti Aleppo. Nenio vidinda, kompreneble. Nur longa, malbone lumigita kajo kun ie koleraj interparoloj arablingve. Du viroj sub ŝia fenestro parolis france. Unu estis franca oficiro, la alia estis malgranda viro kun grandega liphararo. Ŝi iomete ridetis. Ŝi neniam vidis iun tiom vestita. Devas esti tre malvarme ekstere. Jen kial oni tiom terure varmigis la trajnon. Ŝi provis pli malfermi la fenestron, sed ŝi ne sukcesis.</p>

  <p>La Wagon Lit konduktoro venis al la du viroj. La trajno estis ekironta, li diris. Estus bone, ke monsieur eniru. La malgranda viro deprenis sian ĉapelon. Kian ovformatan kapon li havas! Spite siajn ĝenaĵojn Mary Debenham ridetis. Ridige aspekta vireto! La tipo de vireto, kiun oni neniam povas serioze konsideri.</p>

  <p>Leŭtenanto Dubosc estis diranta sian adiaŭan parolon. Li estis elrensinta ĝin antaŭe, kaj rezervis ĝin ĝis la lasta minuto. Ĝi estis tre bele konstruita parolo.</p>

  <p>Konforme, S-ro Poirot faris elegantan respondon.</p>

  <p>“<i>En voiture, Monsieur</i>,” diris la konduktoro de la Wagon Lit.</p>

  <p>Kun ŝajniga bedaŭro S-ro Poirot eniris la trajnon. La konduktoro eniris post li. S-ro Poirot flirtis la manon. Leŭtenanto Dubosc salutis. La trajno per subita ekmovo malrapide antaŭeniris.</p>

  <p>“<i>Enfin</i>!” murmuris S-ro Hercule Poirot.</p>

  <p>“Brrrrr,” diris Leŭtenanto Dubosc, eksciante kiel malvarma li estas....</p>

  <p>“<i>Voilà, Monsieur</i>.” La konduktoro montris al Poirot per drama gesto la belecon de lia dorm-kupeo kaj la ordan aranĝon de liaj pakaĵoj. “La etan valizon de Monsieur, mi metis <i>ĉi tien</i>.”</p>

  <p>Lia elmetita mano estis sugesta. Hercule Poirot metis en ĝin monbileton.</p>

  <p>“<i>Merci, Monsieur</i>.” La konduktoro iĝis vigla kaj aferema. “Mi havas la biletojn de Monsieur. Mi petas ankaŭ la pasporton. Monsieur eliros en Istanbul, mi kredas?”</p>

  <p>S-ro Poirot konsentis.</p>

  <p>“Ne multaj personoj kunveturas, mi supozas?” li diris.</p>

  <p>“Ne, Monsieur. Nur estas du aliaj pasaĝeroj — ambaŭ angloj. Kolonelo el Hindujo, kaj juna anglino el Bagdad. Ĉu Monsieur bezonas ion?”</p>

  <p>Monsieur mendis malgrandan botelon da Perrier.</p>

  <p>La kvina matene estas maloportuna horo entrajniĝi. Estis ankoraŭ du horoj antaŭ la sunleviĝo. Konscia pri nesufiĉa dormo, kaj pri malfacila tasko sukcese farita, S-ro Poirot sidiĝis en angulo kaj endormiĝis.</p>

  <p>Kiam li vekiĝis estis la naŭa kaj duono, kaj li iris al la manĝ-vagono por havigi varman kafon.</p>

  <p>Estis nur unu alia ĉeestanto je tiu momento, videble la juna anglino priparolita de la konduktoro. Ŝi estis alta, gracia, kaj malhela, eble dudek-ok jara. En la maniero laŭ kiu ŝi manĝis kaj mendis de la servisto pli da kafo oni povis vidi ke ŝi jam kutimiĝis al vojaĝado. Ŝi portis malhelan robon el maldika ŝtofo tre taŭga pro la varmigita aero en la trajno.</p>

  <p>S-ro Hercule Poirot, ne havante ion pli bonan por fari, amuzis sin konsiderante ŝin sen ŝia scio.</p>

  <p>Ŝi estis, liaopinie, tia fraŭlino kia povas facile prizorgi sin ie ajn. Ŝi havis ekvilibron kaj kompetentecon. Li iom ŝatis la regulecon de ŝia vizaĝo kaj la delikatan palecon de ŝia haŭto. Li ŝatis la nigran kapon kun ĝiaj ordaj ondoj de la haroj, kaj ŝiajn okulojn, malvarmajn kaj grizajn. Sed ŝi estas, li decidis, iom tro kompetenta por esti tiu, kiun li nomas “<i>jolie femme</i>.”</p>

  <p>Baldaŭ envenis en la manĝ-vagonon alia persono. Tiu estis alta viro, kiu havas inter kvardek kaj kvindek jarojn, iom maldika, brunhaŭta, kun la haroj iomete grizaj.</p>

  <p>“La Kolonelo el Hindujo,” diris Poirot al si.</p>

  <p>La novalveninto sin klinetis al la fraŭlino.</p>

  <p>“Bonan matenon, F-ino Debenham.”</p>

  <p>“Bonan matenon, Kolonelo Arbuthnot.”</p>

  <p>La Kolonelo estis staranta kun mano sur la seĝo kontraŭ ŝi.</p>

  <p>“Ĉu vi permesos?”</p>

  <p>“Kompreneble. Sidiĝu.”</p>

  <p>“Nu, vi scias, ke la matenmanĝo ne estas ĉiam interparola manĝo.”</p>

  <p>“Mi tion esperas. Sed mi ne mordas.”</p>

  <p>La kolonelo sidiĝis.</p>

  <p>“Kelnero,” li vokis ordone.</p>

  <p>Li mendis kafon kaj ovojn.</p>

  <p>Liaj okuloj rigardis momente Hercule Poirot, sed la rigardo forvagis. Poirot, legante ĝuste la anglan menson, sciis ke li diris al si, “Nur stulta alilandano.”</p>

  <p>Laŭ la nacia kutimo, la du angloj ne multe parolis. Ili interŝanĝis kelkajn vortojn, kaj baldaŭ la fraŭlino levis sin kaj reiris al sia kupeo.</p>

  <p>Dum la tagmeza manĝo la du denove estis ĉe la sama tablo, kaj denove ili tute ignoris la trian pasaĝeron. Ili parolis pli ol dum la matenmanĝo. Kolonelo Arbuthnot parolis pri la Punjab<a epub:type="noteref" href="#n1">*</a>, kaj kelkfoje faris al la fraŭlino demandojn pri Bagdad, kaj evidentiĝis ke ŝi deĵoris tie kiel guvernistino. Dum la interparolo ili eltrovis ke ili havas komunajn amikojn, kaj rezulte ili iĝis pli amikaj. Ili parolis pri Tomaso Iu kaj Jerry Tiu. La kolonelo petis informon ĉu ŝi intencas iri rekte al Anglujo, aŭ ĉu ŝi haltos en Istanbul.</p>

  <aside epub:type="footnote" id="n1">
    <p>Provinco en la norda parto de Hindujo.</p>
  </aside>

  <p>“Ne, mi ne haltos.”</p>

  <p>“Ĉu ne domaĝe?”</p>

  <p>“Mi venis laŭ ĉi tiu vojo antaŭ du jaroj, kaj tiam pasigis tri tagojn en Istanbul.”</p>

  <p>“Mi komprenas. Nu, mi povas diri, ke mi estas tre kontenta ke vi senhalte veturos, ĉar tion mi ankaŭ faros.”</p>

  <p>Li mallerte sin klinis, iomete ruĝiĝante.</p>

  <p>“Li estas impresebla, nia kolonelo,” pensis Hercule Poirot amuzata. “La trajno estas tiom danĝera kiom marvojaĝo.”</p>

  <p>F-ino Debenham trankvile diris, ke tio estos agrabla. Ŝia sinteno estis iom malvarma.</p>

  <p>Hercule Poirot rimarkis, ke la kolonelo akompanis ŝin al ŝia kupeo. Poste ili preterpasis la belegan pejzaĝon de la Taŭrus. Ili staris flankon ĉe flanko en la koridoro, kaj subite la fraŭlino suspiris. Poirot staris apude, kaj aŭdis ŝin murmuri :</p>

  <p>“Ĉio estas tiel bela! Mi volus — mi volus———”</p>

  <p>“Jes?”</p>

  <p>“Mi volus, ke mi povu ĝui ĝin!”</p>

  <p>Arbuthnot ne respondis. La linio de lia makselo aspektis iom pli severa.</p>

  <p>“Mi tre volas, ke vi estu ekster la afero,” li diris.</p>

  <p>“Silentu, mi petas. Silentu.”</p>

  <hr/>

  <p>“Ho! bone.” Li iom ĉagrenite ekrigardis S-ron Poirot. Tiam li daŭrigis: “Sed mi ne ŝatas la ideon, ke vi estas guvernistino — je ĉiu deziro de tiranaj patrinoj kaj <i>liaj</i> enuigaj infanaĉoj.”</p>

  <p>Ŝi ridetis.</p>

  <p>“Vi devas ne pensi tion. La subpremita guvernistino estas legendo ne plu vera. Mi povas certigi al vi, ke estas la gepatroj kiuj timas <i>min</i>.”</p>

  <p>Ili ne plu parolis. Eble Arbuthnot iom hontis pro sia eldiro.</p>

  <p>“Iom stranga komedieto kiun mi rigardas,” pense diris Poirot al si. Poste li memoris tiun penson.</p>

  <p>Ili alvenis en Konya tiunokte je la dek-unua kaj duono. La du anglaj vojaĝantoj eliris kaj promenis sur la neĝkovrita kajo.</p>

  <p>S-ro Poirot estis kontenta rigardi la movadon en la stacidomo tra fenestro. Tamen, post dek minutoj li decidis, ke iom da freŝa aero estus bona por li. Li zorge pretigis sin, surmetis kelkajn jaketojn kaj koltukojn, kaj metis siajn ŝuojn en galoŝojn. Tiel vestita li malsupreniris al la kajo kaj komencis promeni laŭlonge de ĝi. Li preterpasis la lokomotivon.</p>

  <p>Estis la voĉoj, kiuj indikis al li la du malklaraj formoj, kiuj staras en la ombro de vagono. Arbuthnot parolis.</p>

  <p>“Mary———”</p>

  <p>La fraŭlino interrompis lin.</p>

  <p>“Ne nun. Ne nun. Kiam ĝi estos finita. Kiam ĝi estos finita — <i>tiam</i>———”</p>

  <p>Diskrete S-ro Poirot forturnis sin. Li miris.</p>

  <p>Li preskaŭ ne estus rekoninta la malvarman kompetentan voĉon de F-ino Debenham.</p>

  <p>“Kurioze,” li diris al si.</p>

  <p>La postan tagon li scivolis, ĉu eble ili kverelis. Ili malmulte interparolis. La fraŭlino, li pensis, aspektas ĝenata. Estis malhelaj ombroj sub ŝiaj okuloj.</p>

  <p>Proksimume je la dua kaj duono posttagmeze la trajno haltis. Kapoj aperis ĉe la fenestroj. Eta aro da viroj estis apud la reloj kaj indikis ion sub la manĝvagono.</p>

  <p>Poirot metis la kapon eksteren, kaj parolis al la konduktoro de la Wagon Lit, kiu rapide preterpasis. La viro respondis, kaj Poirot sin turnante preskaŭ koliziis kun Mary Debenham, kiu staris tuj malantaŭ li.</p>

  <p>“Kio okazis?” ŝi demandis franclingve. “Kial ni haltas?”</p>

  <p>“Estas nenio, fraŭlino. Io ekbrulis sub la manĝvagono. Nenio grava. Ili nun riparas la malbonaĵon. Nenia dangero, mi certigas al vi.”</p>

  <p>Ŝi faris abruptan gesteton, kvazaŭ la ideo de danĝero tute ne gravas al ŝi.</p>

  <p>“Jes, jes, tion mi komprenas. Sed la <i>tempo</i>!”</p>

  <p>“La tempo?”</p>

  <p>“Jes, tio malfruigos nin.”</p>

  <p>“Estas eble — jes,” konsentis Poirot.</p>

  <p>“Sed malfruiĝon ni ne povas allasi! La trajno devus alveni je 6.55, kaj oni devas transiri la Bosphorus por trafi la Orientan Ekspreson ĉe la alia flanko je la naŭa. Se estus unu hora malfruiĝo, ni maltrafus tiun trajnon.”</p>

  <p>“Estas eble, jes,” li aprobis.</p>

  <p>Li rigardis ŝin scivoleme. La mano, kiu tenis la fenestro-barilon ne estis tute firma, ankaŭ ŝiaj lipoj tremetis.</p>

  <p>“Ĉu ĝi estas tre grava al vi, fraŭlino?” li demandis.</p>

  <p>“Jes, tre grava. Mi <i>devas</i> trafi tiun trajnon.”</p>

  <p>Ŝi forturnis sin, kaj iris laŭ la koridoro al Kolonelo Arbuthnot.</p>

  <p>Ŝia maltrankvilo ne necesis. Post dek minutoj la trajno ekveturis, kaj alvenis ĉe Haydapassar nur kvin minutojn malfrue.</p>

  <p>La Bosphorus estis maltrankvila kaj S-ro Poirot ne ĝuis la transiron. Li apartiĝis de siaj kunvojaĝantoj sur la ŝipo, kaj ne revidis ilin.</p>

  <p>Post alveno ĉe la Ponto Galata li iris rekte al la Hotelo Tokatlian.</p>

</div>

<div class="chapter" id="chapter_02">

  <h2>ĈAPITRO 2 — LA HOTELO TOKATLIAN</h2>

  <p>Ĉe la Tokatlian, Hercule Poirot petis ĉambron kun bano. Tiam li iris al la tablo de la komizo kaj petis siajn leterojn.</p>

  <p>Tri leteroj kaj telegramo atendis lin. Liaj brovoj iom leviĝis ĉe vido de la telegramo. Ĝi estis neatendata.</p>

  <p>Li malfermis ĝin laŭ sia orda maniero. La presitaj vortoj estis klaraj.</p>

  <p>“<i>Evoluo antaŭvidita de vi en Kassner Afero subite okazis revenu tuj</i>.”</p>

  <p>“<i>Voilà ce qui est embêtant,</i>” murmuris Poirot ĉagrenite. Li ekrigardis la horloĝon.</p>

  <p>“Mi devos antaŭeniri hodiaŭ nokte,” li diris al la komizo. “Je kioma horo ekveturos la Simplon Orient?”</p>

  <p>“Je la naŭa, Monsieur.”</p>

  <p>“Ĉu vi povos havigi dorm-kupeon por mi?”</p>

  <p>“Certe, Monsieur. Ne estas malfacilaĵo en la nuna sezono. La trajnoj estas preskaŭ malplenaj. Unuaklasa aŭ dua?”</p>

  <p>”Unua.”</p>

  <p>“<i>Très bien, Monsieur</i>. Ĝis kie?”</p>

  <p>“Ĝis Londono.”</p>

  <p>“<i>Bien, Monsieur</i>. Mi havigos bileton por Londono kaj rezervos vian dorm-kupeon en la Istanbul-Calais vagono.”</p>

  <p>Poirot denove ekrigardis la horloĝon. Estis dek minutoj antaŭ la oka.</p>

  <p>“Mi havas sufiĉe da tempo por manĝi?”</p>

  <p>“Sed certe, Monsieur.”</p>

  <p>La malgranda belgo kapjesis. Li nuligis sian mendon por ĉambro kaj iris al la manĝejo. Dum li donis sian mendon al kelnero iu metis manon sur lian ŝultron.</p>

  <p>“Ho! <i>mon vieux</i>, jen neatendita plezuro,” diris voĉo malantaŭ li.</p>

  <p>La parolinto estis malalta, dika, nejuna viro, kun la hararo tranĉita <i>en brosse</i>. Li kontente ridetis.</p>

  <p>Poirot eksaltis.</p>

  <p>“Monsieur Bouc.”</p>

  <p>“Monsieur Poirot.”</p>

  <p>M. Bouc estis belgo, direktoro de la Compagnie Internationale des Wagon Lits, kaj li konis la antaŭan stelon de la belga policaro jam dum multaj jaroj.</p>

  <p>“Vi estas malproksime de la hejmo, <i>mon cher</i>,” diris M. Bouc.</p>

  <p>“Io okazis en Sirio.”</p>

  <p>“Do! Kaj vi reiras hejmen — kiam?”</p>

  <p>“Hodiaŭ vespere.”</p>

  <p>“Bonega! Mi ankaŭ. Tio estas, mi iros ĝis Lausanne, kie aferoj atendas min. Vi veturos per la Simplon Orient, ĉu ne?”</p>

  <p>“Jes. Mi ĵus petis, ke oni havigu dorm-kupeon por mi. Mi intencis resti ĉi tie kelkajn tagojn, sed mi ricevis telegramon, kiu revokas min al Anglujo.”</p>

  <p>“Do!” suspiris M. Bouc. “<i>Les affaires — les affaires!</i> Sed vi — vi estas gravulo nun, <i>mon vieux</i>!”</p>

  <p>“Eble mi havis iomete da sukceso.” Hercule Poirot provis aspekti iom modesta, sed tute malsukcesis.</p>

  <p>Bouc ridis. “Ni renkontiĝos poste,” li diris.</p>

  <p>Hercule Poirot daŭrigis la taskon teni siajn lipharojn el la supo. Tiun malfacilan taskon plenuminte, li ĉirkaŭrigardis atendante la venontan pladon. Estis nur proksimume ses personoj en la restoracio, kaj el tiuj nur du interesis Hercule Poirot.</p>

  <p>Ili sidis ĉe proksima tablo. La pli juna estis afable aspekta junulo tridekjara, videble usonano. Tamen ne estis li sed lia kunulo, kiu altiris la atenton de la malalta detektivo.</p>

  <p>Li estis viro inter sesdekjara kaj sepdekjara. De malproksime li havis la aspekton de filantropo. Lia iom senhara kapo, lia granda frunto, la ridetanta buŝo, kiu montris tre blankan dentaron, ĉiuj ŝajnis aparteni al donacema persono. Nur la okuloj neis tiun impreson. Ili estis malgrandaj, enkaviĝintaj, kaj ruzaj. Ne nur tio. Kiam la viro, parolante al sia juna kunulo, ekrigardis trans la ĉambron, lia rigardo restis dum momento ĉe Poirot, kaj dum tiu sekundo estis stranga malamo en liaj okuloj.</p>

  <p>Li ekleviĝis.</p>

  <p>“Pagu la kalkulon, Hector,” li diris.</p>

  <p>Lia voĉo estis iom raŭketa. Ĝi havis strangan, molan, danĝeran econ.</p>

  <p>Kiam Poirot rekuniĝis kun sia amiko en la ripozejo, la aliaj du viroj estis forlasantaj la hotelon. La pli juna prizorgis la forprenon de la pakaĵoj. Baldaŭ poste li malfermis la vitran pardon, kaj diris:</p>

  <p>“Tute preta nun, S-ro Ratchett.”</p>

  <p>La pli maljuna viro jesis kaj eliris.</p>

  <p>“<i>Eh bien</i>,” diris Poirot. “Kion vi opinias pri tiuj du?”</p>

  <p>“Ili estas usonanoj,” diris M. Bouc.</p>

  <p>“Sendube ili estas usonanoj. Mi intencis diri, kion vi opinias pri iliaj personecoj?”</p>

  <p>“La junulo ŝajnis esti afabla.”</p>

  <p>“Kaj la alia?”</p>

  <p>“Verdire, mia amiko, mi ne ŝatis lin. Li donis al mi malbonan impreson. Kaj vi?”</p>

  <p>Hercule Poirot ne respondis dum momento.</p>

  <p>“Kiam li pasis min en la restoracio, mi ricevis strangan impreson,” li diris. “Estis kvazaŭ sovaĝa besto — besto furioza — pasis min.”</p>

  <p>“Tamen li aspektis tute respektinda.”</p>

  <p>“Precize! La korpo — la korpo — estas tute respektinda — sed tra la bariloj elrigardas la sovaĝa besto.”</p>

  <p>“Vi estas fantazia, <i>mon vieux</i>,” diris M. Bouc.</p>

  <p>“Povas esti. Sed mi ne povis forigi la impreson, ke io malbona pasis min tute proksime.”</p>

  <p>“Tiu respektinda usonano?”</p>

  <p>“Tiu respektinda usonano!”</p>

  <p>“Nu,” diris M. Bouc gaje. “Povas esti. Estas multe da malbono en la mondo.”</p>

  <p>Tiumomente la pordo malfermiĝis kaj la komizo alproksimiĝis. Li aspektis ĝenata kaj pardonpetema.</p>

  <p>“Estas eksterordinare, Monsieur,” li diris al Poirot.</p>

  <p>“Ne estas eĉ unu unuaklasa dorm-kupeo libera en la trajno.”</p>

  <p>“<i>Comment</i>?” diris M. Bouc. “Je tiu jartempo? Sendube estas aro da ĵurnalistoj — da politikistoj———?”</p>

  <p>“Mi ne scias, sinjoro,” respondis la komizo ĝentile. “Sed estas tiel.”</p>

  <p>“Nu,” M. Bouc turnis sin al Poirot. “Ne timu, mia amiko. Ni aranĝos ion. Ĉiam estas unu kupeo — n-ro 16, kiu ne estas rezervita. La konduktoro tion prizorgas!” Li ridetis, tiam ekrigardis la horloĝon. “Venu, ni devas ekiri.”</p>

  <p>Ĉe la stacidomo la brun-vestita konduktoro de la Wagon-Lit tre ĝentile salutis M. Bouc.</p>

  <p>“Bonan vesperon, sinjoro. Via kupeo estas n-ro 1.”</p>

  <p>Li alvokis la portistojn kaj ili prenis la pakaĵojn laŭlonge de la vagono sur kiu la indikiloj montris ĝian celatan lokon:</p>

  <p class="sign">ISTANBUL TRIESTE CALAIS</p>

  <p>“Vi estas tute plena hodiaŭ, mi aŭdis?”</p>

  <p>“Estas nekompreneble, sinjoro. La tuta mondo decidis veturi hodiaŭ.”</p>

  <p>“Ĉiukaze vi devas trovi lokon par ĉi tiu sinjoro. Li estas amiko mia. Li povas havi n-ron 16.”</p>

  <p>“Ĝi estas luita, sinjoro.”</p>

  <p>“Kio? N-ro 16?”</p>

  <p>Ekrigardo kompreniga pasis inter ili, kaj la konduktoro ridetis. Li estis alta, pal-vizaĝa, mezaĝa viro.</p>

  <p>“Sed jes, sinjoro. Kiel mi diris, ni estas tute plenaj — ĉie.”</p>

  <p>“Sed kio okazas?” kolere demandis M. Bouc. “Estas konferenco ie? Ĉu ĝi estas kunularo?”</p>

  <p>“Ne, sinjoro. Estas nur hazardo. Tiel okazis, ke multaj personoj decidis veturi hodiaŭ nokte.”</p>

  <p>M. Bouc faris sonon de ĉagreno.</p>

  <p>“En Beograd,” li diris, “estos la apartiĝa vagono el Ateno. Estos ankaŭ la Bukarest-Pariza vagono — sed ni ne atingos Beograd ĝis morgaŭ vespere. La problemo estas la hodiaŭa nokto. Ĉu ne estas dua-klasa kupeo libera?”</p>

  <p>“Estas dua-klasa kupeo, sinjoro———”</p>

  <p>“Nu, do———”</p>

  <p>“Sed ĝi estas por sinjorino. Jam estas germanino en la kupeo — sinjorina servistino.”</p>

  <p>“<i>Là, là</i>, tio estas embarasa,” diris M. Bouc.</p>

  <p>“Ne ĝenu vin, mia amiko,” diris Poirot. “Mi devas veturi en ordinara vagono.”</p>

  <p>“Tute ne. Tute ne.” Li turnis sin denove al la konduktoro. “Ĉu ĉiu jam alvenis?”</p>

  <p>“Estas vere,” diris la viro, “ke unu pasaĝero ĝis nun ne alvenis.”</p>

  <p>Li parolis malrapide, heziteme.</p>

  <p>“Sed parolu?”</p>

  <p>“Lito n-ro 7 — dua-klasa. La sinjoro ankoraŭ ne alvenis, kaj estas kvar minutoj antaŭ la naŭa.”</p>

  <p>“Kiu li estas?”</p>

  <p>“Anglo,” la konduktoro rigardis sian liston. “Iu sinjoro Harris.”</p>

  <p>“Nomo bonaŭgura,” diris Poirot. “Mi legas Dickens. S-ro Harris, li ne alvenos.”</p>

  <p>“Metu la pakaĵojn en n-ro 7,” diris M. Bouc. “Se tiu S-ro Harris alvenus, mi diros al li ke li estas tro malfrua — ke ni ne povas tiel longe rezervi litojn — ni iamaniere aranĝos la aferon. Kial mi ĝenu min pri iu S-ro Harris?”</p>

  <p>“Laŭ via deziro,” diris la konduktoro.</p>

  <p>Li parolis al la portisto de Poirot, kaj indikis kien li iru. Tiam li flanken staris por ke Poirot eniru la trajnon.</p>

  <p>“<i>Tout à fait au bout, Monsieur</i>,” li vokis. “La antaŭlasta kupeo.”</p>

  <p>Poirot trapasis la koridoron, iom malrapide, ĉar preskaŭ ĉiu staris ekster sia kupeo. Tute regule, li ĝentile diris “<i>Pardon</i>.” Fine li atingis la indikitan kupeon. En ĝi estis la alta juna usonano de la Hotelo Tokatlian. Li sulkigis la brovojn ĉe la eniro de Poirot.</p>

  <p>“Pardonu al mi,” li diris. “Mi opinias, ke vi faris eraron.” Tiam, malrapide en franca lingvo, “<i>Je crois que vous avez un erreur</i>.”</p>

  <p>Poirot respondis anglalingve.</p>

  <p>“Vi estas s-ro Harris?”</p>

  <p>“Ne, mia nomo estas MacQueen. Mi———”</p>

  <p>Sed je tiu momento la voĉo de la konduktoro sonis super la ŝultro de Poirot. Senkulpiga, iom senspira voĉo.</p>

  <p>“Ne estas alia kupeo en la vagonaro, sinjoro. La sinjoro devas veni ĉi tien.” Samtempe li komencis enmeti la pakaĵojn.</p>

  <p>Poirot rimarkis la senkulpigan voĉtonon kun iom da amuzo. Sendube la alia veturanto estis promesinta al li bonan trinkmonon por la sola uzo de la kupeo. Tamen eĉ la plej granda trinkmono nenion valoras kiam direktoro de la fervojo ĉeestas kaj faras ordonon.</p>

  <p>La konduktoro metis la pakaĵojn sur la pakaĵ-breton kaj elvenis el la kupeo.</p>

  <p>“<i>Voilà, Monsieur</i>,” li diris. “Ĉio estas preta. La supera lito estas via, la numero 7. Ni ekveturas post unu minuto.”</p>

  <p>Li forrapidis tra la koridoro. Poirot reeniris la kupeon.</p>

  <p>“Okazintaĵo, kiun mi malofte vidis,” li diris gaje. “Wagon Lit konduktoro mem metas la pakaĵojn! Nekutimaĵo!”</p>

  <p>Lia kunveturanto ridetis. Evidente la afero ne plu ĝenis lin — kredeble li estis decidinta akcepti ĝin filozofe.</p>

  <p>“La trajno estas nekutime plena,” li diris.</p>

  <p>Eksonis fajfilo, estis longa, melankolia krio de la lokomotivo. La du viroj iris en la koridoron.</p>

  <p>Ekstere voĉo kriis, “<i>En voiture</i>.”</p>

  <p>“Ni ekveturas,” diris MacQueen.</p>

  <p>Sed ne tute. La fajfilo ree sonis.</p>

  <p>“Nu, sinjoro,” subite diris la junulo, “se vi preferus la suban liton mi estus tute kontenta.”</p>

  <p>Ŝatinda junulo.</p>

  <p>“Ne, ne,” protestis Poirot. “Mi ne deziras ĝeni vin———”</p>

  <p>“Estas tute bone———”</p>

  <p>“Vi estas tro afabla———”</p>

  <p>Ĝentilaj protestoj ambaŭflanke.</p>

  <p>“Estas nur dum unu nokto,” klarigis Poirot. “Ĉe Beograd———”</p>

  <p>“Nu, mi komprenas. Vi eliros en Beograd———”</p>

  <p>“Ne precize. La fakto estas———”</p>

  <p>Estis subita ekmovo. Ambaŭ viroj turnis sin al la fenestro, kaj rigardis la longan lumigitan kajon kiu malrapide preterpasis ilin. La Orienta Ekspreso komencis sian tri-tagan vojaĝon trans Eŭropo.</p>

</div>

<div class="chapter" id="chapter_03">

  <h2>ĈAPITRO 3 — POIROT MALAKCEPTAS PROPONON</h2>

  <p>M. Hercule Poirot iomete malfruis kiam li eniris la manĝ-vagonon la sekvantan tagon. Li estis ellitiĝinta frue, matenmanĝinta preskaŭ sole, kaj pasiginta la matenon konsiderante la notojn pri la afero, kiu vokis lin al Londono. Li estis vidinta malofte sian kunveturanton.</p>

  <p>M. Bouc, kiu jam sidiĝis, gestis saluton, kaj vokis sian amikon al la libera loko kontraŭ li. Poirot sidiĝis kaj baldaŭ trovis ke lia tablo estas la unua, kiu ricevas atenton kaj la plej bonajn manĝaĵojn.</p>

  <p>Estis nur kiam ili manĝas bongustan krem-fromaĝon, ke M. Bouc permesis sin pensi pri aliaj aferoj. Li estis je tiu periodo de manĝo, kiam oni estiĝas filozofa.</p>

  <p>“Nu!” li diris. “Se mi nur havus la plumon de Balzac! Mi priskribus ĉi tiun lokon.”</p>

  <p>Li mangestis.</p>

  <p>“Bona ideo, tio,” diris Poirot.</p>

  <p>“Vi konsentas? Oni ne faris ĝin, miaopinie? Tamen ĝi estas romaneca. Ĉirkaŭ ni estas personoj el ĉiuj klasoj, el ĉiuj nacioj, el ĉiuj aĝoj. Dum tri tagoj ĉi tiuj personoj, fremdaj unu al la aliaj, estas kune. Ili manĝas kaj dormas sub unu plafono, ili ne povas disiĝi. Post tiuj tri tagoj ili apartiĝos, ili iros laŭ siaj propraj deziroj, kaj kredeble neniam revidos unu la alian.”</p>

  <p>“Tamen,” diris Poirot, “supozu, ke akcidento———”</p>

  <p>“Ne, ne, mia amiko———”</p>

  <p>“De via vidpunkto tio estus bedaŭrindaĵo, mi konsentas. Tamen, supozu tion dum momento. Eble tiuokaze, ĉiuj ĉi tie estus kunligitaj — per la morto.”</p>

  <p>“Pli da vino,” diris M. Bouc, rapide elverŝante ĝin. “Vi estas malgaja, <i>mon cher</i>. Eble pro la digesto.”</p>

  <p>“Estas vere,” konsentis Poirot, “ke la manĝaĵoj en Sirio eble ne taŭgis por mia stomako.”</p>

  <p>Li trinketis sian vinon. Tiam lia rigardo penseme vagadis ĉirkaŭ la manĝ-vagono. Estis dek tri personoj, kaj, kiel diris M. Bouc, el ĉiuj klasoj kaj nacioj. Li komencis studi ilin.</p>

  <p>Ĉe la tablo kontraŭ ili estis tri viroj. Ili estas, li supozis, unuopaj veturantoj kune metitaj laŭ la decido de la servistoj. Granda malpala italo kontente pikis la dentojn. Kontraŭ li maldika, bonorda anglo portis la senespriman vizaĝon de la bone-instruita servisto. Apud li estis granda usonano en brilaĉa kompleto — eble komerca vojaĝanto.</p>

  <p>“Vi devas troigi ĝin,” li estis diranta per laŭta naza voĉo.</p>

  <p>La italo forprenis la dent-pikilon por gesti per ĝi.</p>

  <p>“Prave,” li diris. “Jen kion mi ĉiam diras.”</p>

  <p>La anglo rigardis el la fenestro, kaj tusis.</p>

  <p>La rigardo de Poirot pluen vagis.</p>

  <p>Ĉe malgranda tablo estis unu el la plej malbelaj virinoj, kiun li iam vidis. Ĝi estis malbeleco distinga — ĝi ĉarmis pli ol forpelis. Ŝi sidis tre rekte. Ĉirkaŭ ŝia kolo estis kolumo el tre grandaj perloj. Ŝiaj manoj estis kovritaj da ringoj. Ŝia zibela palto estis sur ŝiaj ŝultroj. Malgranda multekosta ĉapelo ne plibeligis la flavan, buf-aspektan vizaĝon sub ĝi.</p>

  <p>Ŝi estis parolanta al la servisto per klara, ĝentila, sed tute aŭtokrata tono.</p>

  <p>“Vi kompleze metos en mian kupeon botelon da mineralakvo kaj grandan glason da oranĝsuko. Vi aranĝos, ke mi ricevu ĉe la hodiaŭa vespermanĝo kokidon kuiritan sen saŭcoj — ankaŭ iom da bolita fiŝo.”</p>

  <p>La servisto ĝentile respondis, ke li tion faros.</p>

  <p>Ŝi gracie kapjesis kaj ekstaris. Ŝi ekvidis Poirot, kaj rigardis lin laŭ la indiferenteco de neinteresita aristokrato.</p>

  <p>“Tiu estas Princino Dragomiroff,” mallaŭte diris S-ro Bouc. “Ŝi estas rusino. Ŝia edzo enmonigis sian tutan posedaĵon antaŭ la revolucio, kaj investis ĝin en aliaj landoj. Ŝi estas tre riĉa. Kosmopolitino.”</p>

  <p>Poirot kapjesis. Li jam aŭdis pri Princino Dragomiroff. “Ŝi estas elstara persono,” diris S-ro Bouc. “Tiel malbela kiel la peko, sed ŝi rimarkigas sin. Vi konsentas?”</p>

  <p>Poirot konsentis.</p>

  <p>Ĉe alia el la grandaj tabloj Mary Debenham sidis kun du aliaj virinoj. Unu estis alta mezaĝa virino en bluzo kaj jupo. Ŝi havis amason da velkitaj flavaj haroj malbele aranĝitaj, portis okulvitrojn, kaj havis longan, afablan vizaĝon iom kiel ŝafo. Ŝi aŭskultis la trian virinon, dika, iom maljuna virino kun agrabla vizaĝo, kiu parolis per malrapida, klara unutona voĉo, kiu montris nenian signon ke ĝi volis halti. “...Kaj tial mia filino diris ‘Ne estas eble, ke vi apliku usonajn metodojn en ĉi tiu lando. La homoj ĉi tie estas nature malenergiaj,’ ŝi diris. ‘Ili tute ne posedas energion.’ Malgraŭ tio, surprizus vin scii kion faras nia kolegio tie. Ĝi akiris bonegan instruistaron. Miaopinie, estas nenio tiel grava kiel la eduko. Ni devas apliki niajn okcidentajn idealojn, kaj instrui la orienton rekoni ilin. Mia filino diras———”</p>

  <p>La trajno eniris tunelon. La trankvila unutona voĉo droniĝis.</p>

  <p>Ĉe la apuda malgranda tablo sidis Kolonelo Arbuthnot — sola. Li fikse rigardis la kapon de Mary Debenham. Ili ne sidis kune, kvankam ili povus facile tion aranĝi. Kial?</p>

  <p>Eble, pensis Poirot, Mary Debenham ne konsentis. Guvernistino lernas esti zorgema. Ŝajnaĵoj estas gravaj. Fraŭlino, kiu devas akiri la vivrimedon devas esti diskreta.</p>

  <p>Lia rigardo vagis al la alia flanko de la vagono. Ĉe la fino estis mezaĝa virino, nigre-vestita, kun larĝa senesprima vizaĝo. Germanino aŭ Skandinavino, li pensis. Kredeble germana sinjorina servistino.</p>

  <p>Apud ŝi estis paro, kiu kliniĝis antaŭen kaj rapide interparolis. La viro portis anglajn vestojn — sed li ne estis anglo. Kvankam Poirot povis vidi nur la malantaŭan parton de lia kapo, ĝia formo kaj la ŝultroj perfidis lin. Granda viro, bonaspekta. Li subite turnis la kapon, kaj Poirot vidis la vizaĝon. Tre bela viro, eble tridekjara, kun hela liphararo.</p>

  <p>La virino kontraŭ li estis nur juna — eble dudekjara. Ŝi portis nigran jaketon kaj jupon, blankan atlasan bluzon, etan ĉapelon laŭmode nerekte surmetita. Ŝi havis belan, fremdaspektan vizaĝon, tute blankan haŭton, grandajn brunajn okulojn, harojn gagatnigrajn. Ŝi fumis cigaredon en longa ingo. La manoj finiĝis per ruĝaj fingro-ungoj. Ŝi portis unu grandan smeraldon fiksita en plateno. Estis koketado en ŝia rigardo kaj voĉo.</p>

  <p>“<i>Elle est jolie — et chic</i>,” murmuris Poirot. “Edzo kaj edzino — ĉu?”</p>

  <p>S-ro Bouc kapjesis.</p>

  <p>“El la hungara ambasadorejo, mi opinias,” li diris. “Belega paro.”</p>

  <p>Nur estis du aliaj manĝantoj — MacQueen, la kunveturanto de Poirot, kaj lia dunganto S-ro Ratchett. La lasta frontis kontraŭ Poirot, kaj la duan fojon Poirot zorge rigardis tiun malallogan vizaĝon, kaj rimarkis la falsan bonvolon de la frunto kaj la malgrandajn, kruelajn okulojn.</p>

  <p>Sendube S-ro Bouc vidis ŝanĝon en la esprimo de sia amiko.</p>

  <p>“Vi rigardas vian sovaĝan beston, ĉu ne?” li demandis.</p>

  <p>Poirot kapjesis. Kiam oni portis al li la kafon, S-ro Bouc ekstaris. Komencinte antaŭ ol Poirot, li estis fininta antaŭ iom da tempo.</p>

  <p>“Mi reiras al mia kupeo,” li diris. “Venu baldaŭ kaj parolu kun mi.”</p>

  <p>“Kun plezuro.”</p>

  <p>Poirot trinketis sian kafon kaj mendis likvoron. La servisto iris de tablo al tablo kun sia monskatolo, ricevante pagojn. La voĉo de la maljuna usonanino aŭdiĝis, akra kaj plenda.</p>

  <p>“Mia filino diris, ‘Akiru libreton da manĝ-biletoj kaj vi ne havos ĝenaĵojn.’ Nu, tio ne estas vera. Ŝajne ili devas havi dek procentan trinkmonon, kaj mi devas alpagi tiun botelon da mineral-akvo — aĉa ĝi estis. Ili ne havis Evian aŭ Vichy, kio ŝajnas strange al mi.”</p>

  <p>“Tio estas — ili devas doni la akvon de la lando,” klarigis la ŝaf-vizaĝa virino.</p>

  <p>“Tamen, ŝajnas strange al mi.” Ŝi malkontente rigardis amaseton de etaj moneroj sur la tablo. “Rigardu tion, kion li donis al mi. Dinaroj aŭ io. Ĝi aspektas kiel rubaĵo. Mia filino diris———”</p>

  <p>Mary Debenham forpuŝis sian seĝon kaj foriris. Kolonelo Arbuthnot ekstaris kaj sekvis ŝin. Kolektinte sian monon, la usonanino same faris, sekvate de la alia sinjorino. La hungaroj jam estis for. En la manĝ-vagono nur restis Poirot kaj Ratchett kaj MacQueen.</p>

  <p>Ratchett parolis al sia kunulo, kiu ekstaris kaj foriris. Tiam li mem ekstaris, sed anstataŭ sekvi MacQueen li neatendite sidis sin en la seĝo kontraŭ Poirot.</p>

  <p>“Ĉu vi povas afable doni al mi alumeton?” li diris. Lia voĉo estis mola. “Mia nomo estas Ratchett.”</p>

  <p>Poirot iomete sin klinis. Li metis la manon en sian poŝon kaj eltiris alumetujon, kiun li donis al la alia viro, kiu prenis ĝin sed ne bruligis alumeton.</p>

  <p>“Mi opinias,” li daŭrigis, “ke mi havas la plezuron paroli al S-ro Hercule Poirot, ĉu ne?”</p>

  <p>Poirot denove sin klinis.</p>

  <p>“Vi estas prava, Monsieur.”</p>

  <p>La detektivo konsciiĝis pri la studa rigardo de tiuj strangaj sagacaj okuloj antaŭ ol la alia denove parolis.</p>

  <p>“En mia lando,” li diris, “ni senprokraste esprimas niajn celojn. S-ro Poirot, mi deziras ke vi faru ion por mi.”</p>

  <p>La brovoj de Hercule Poirot iomete leviĝis.</p>

  <p>“Mia klientaro, Monsieur, estas nuntempe limigita. Mi akceptas malmultajn proponojn.”</p>

  <p>“Certe, mi komprenas tion. Sed la nuna afero, S-ro Poirot, signifas multan monon.” Per sia mola persvada voĉo li ripetis la vortojn, “Multan monon.”</p>

  <p>Hercule Poirot silentis dum momento, kaj poste diris, “Kion vi deziras ke mi faru por vi, Monsieur Ratchett?”</p>

  <p>“S-ro Poirot, mi estas riĉulo — tre riĉa viro. Tiaj viroj havas malamikojn. Mi havas malamikon.”</p>

  <p>“Nur unu malamikon?”</p>

  <p>“Kion signifas tiu demando?” rapide demandis Ratchett.</p>

  <p>“Monsieur, laŭ mia sperto, kiam viro havas, kiel vi diras, malamikojn, kutime tio signifas ne nur unu malamikon.”</p>

  <p>Ratchett ŝajnis esti kontenta pri la respondo de Poirot. Li tuj diris. “Jes, mi tion komprenas. Malamiko aŭ malamikoj — ne gravas. Kio gravas estas mia sekureco.”</p>

  <p>“Sekureco?”</p>

  <p>“Mia vivo estas minacita, S-ro Poirot. Nu, mi estas viro kiu povas prizorgi sin.” El la poŝo de lia jaketo lia mano montris revolveron dum momento. Li daŭrigis severe, “Mi opinias, ke mi ne estas viro subite trafebla. Sed miaopinie estus bone duoble certigi certecon. Mi kredas, ke vi estas la viro por gajni mian monon, S-ro Poirot. Kaj memoru — multan monon.”</p>

  <p>Poirot pense rigardis lin dum kelkaj minutoj. Lia vizaĝo estis tute senesprima. La alia povus havi nenian ideon pri liaj pensoj.</p>

  <p>“Mi bedaŭras, Monsieur,” li fine diris. “Mi ne povas komplezi vin.”</p>

  <p>La alia sagace rigardis lin.</p>

  <p>“Nomu la pagon deziratan,” li diris.</p>

  <p>Poirot kapneis. “Vi ne komprenas, Monsieur. Mi estis tre bonŝanca en mia profesio. Mi perlaboris sufiĉe da mono por kontentigi miajn bezonojn kaj miajn dezirojn. Mi nun akceptas nur tiujn proponojn, kiuj interesas min.”</p>

  <p>“Vi havas multan aplombon,” diris Ratchett. “Ĉu dudek mil dolaroj tentos vin?”</p>

  <p>“Certe ne.”</p>

  <p>“Se vi eltenas por ricevi pli, vi ne sukcesos. Mi scias kiom valoras io al mi.”</p>

  <p>“Ankaŭ mi, Monsieur Ratchett.”</p>

  <p>“Kio ne taŭgas pri mia propono?”</p>

  <p>Poirot levis sin. “Se vi pardonos al mi la personaĵon — via vizaĝo ne plaĉas al mi, Monsieur Ratchett,” li diris.</p>

  <p>Kaj post tio li forlasis la manĝ-vagonon.</p>

</div>

<div class="chapter" id="chapter_04">

  <h2>ĈAPITRO 4 — EKKRIO EN LA NOKTO</h2>

  <p>La Simplon Orienta Ekspreso alvenis ĉe Beograd kvaronon antaŭ la naŭa tiuvespere. Ĉar ĝi ne foriros ĝis la 9.15 Poirot malsupreniris al la kajo. Li ne restis longan tempon. Estis malvarmege, kaj ekstere neĝis. Li reiris al sia kupeo. La konduktoro, kiu estis sur la kajo, parolis al li.</p>

  <p>“Viaj valizoj estas movitaj, Monsieur, al la kupeo N-ro 1, la kupeo de S-ro Bouc.”</p>

  <p>“Kie do estas Sinjoro Bouc?”</p>

  <p>“Li movis sin en la vagonon el Ateno, kiun oni ĵus alfiksis.”</p>

  <p>Poirot serĉis sian amikon. S-ro Bouc ne volis akcepti liajn protestojn.</p>

  <p>“Tio estas nenio. Estas pli bone tiel. Vi iras rekte al Anglujo, tial estas pli bone ke vi estu en la traira vagono al Calais. Mi estas tute kontenta ĉi tie. Ĝi estas tute trankvila. Ĉi tiu vagono estas okupata nur de mi kaj greka kuracisto. Sed, mia amiko, kia nokto! Oni diras, ke ne estis tiom da neĝo dum multaj jaroj. Ni esperu, ke ĝi ne atendigos nin. Mi ne estas tro feliĉa tiurilate, mi certigas al vi.”</p>

  <p>Akurate je 9.15 la trajno ekiris el la stacidomo. Baldaŭ poste Poirot ekstaris, diris bonan nokton al sia amiko, kaj iris laŭlonge de la koridoro al sia propra vagono, kiu estas en la antaŭa parto apud la manĝ-vagono.</p>

  <p>Dum tiu, la dua tago de la vojaĝo, baroj sindetenaj iom malaperis. Kolonelo Arbuthnot staris ĉe la pordo de la kupeo de MacQueen kaj parolis al li.</p>

  <p>MacQueen ĉesis paroli kiam li vidis Poirot. Li aspektis surprizita.</p>

  <p>“Nu,” li diris, “mi opiniis, ke vi forlasis nin. Vi diris, ke vi intencas eltrajniĝi en Beograd.”</p>

  <p>“Vi miskomprenis min,” diris Poirot ridetante. “Mi memoras nun, ke la trajno ekveturis el Istanbul en la momento kiam ni parolis pri ĝi.”</p>

  <p>“Sed viaj pakaĵoj — ili estas for.”</p>

  <p>“Oni movis ilin en alian kupeon — nur tion.”</p>

  <p>“Do, mi komprenas.”</p>

  <p>Li rekomencis sian konversacion kun Arbuthnot, kaj Poirot iris laŭlonge de la koridoro.</p>

  <p>Du pordojn for de lia kupeo, la maljuna usonanino, S-ino Hubbard, staris parolante al la ŝaf-simila svedino. S-ino Hubbard proponis revuon al ŝi.</p>

  <p>“Prenu ĝin, mia kara,” ŝi diris, “Mi havas multon por legi. La malvarmeco estas terura, ĉu ne?” Ŝi amike kapklinis al Poirot.</p>

  <p>“Vi estas plej afabla,” diris la svedino.</p>

  <p>“Tute ne. Mi esperas, ke vi bone dormos, kaj ke via kapdoloro estos for en la mateno.”</p>

  <p>“Estas nur la malvarmeco. Mi pretigos tason da teo.”</p>

  <p>“Ĉu vi havas aspirinon? Tute certe? Mi havas multon. Do, bonan nokton, mia kara.”</p>

  <p>Ŝi turnis sin al Poirot, kaj la alia virino foriris.</p>

  <p>“Kompatindulino, ŝi estas sveda. Tiom, kiom mi eltrovis, ŝi estas misiistino — kaj instruas. Afabla, sed ne bone parolas angle. Ŝi estis <i>tiom</i> interesata pri tio, kion mi diris al ŝi pri mia filino.”</p>

  <p>Poirot jam sciis ĉion pri la filino de S-ino Hubbard. Ĉiu, kiu komprenas la anglan lingvon, sciis, kc ŝi kaj ŝia edzo estas membroj de la stabo de granda usona kolegio en Smyrna, ke S-ino Hubbard faras sian unuan vojaĝon al la Oriento, kaj kion ŝi opinias pri la turkoj kaj iliaj malprecizaj kutimoj kaj la kondiĉo de iliaj vojoj.</p>

  <p>La pordo apud ili malfermiĝis, kaj la maldika, pala servisto elvenis. Poirot ekvidis S-ron Ratchett, kiu sidas en la lito. Li vidis Poirot kaj lia mieno ŝanĝiĝis, malheliĝante pro kolero. Tiam la pordo fermiĝis.</p>

  <p>S-ino Hubbard flankentiris Poirot. “Sciu, ke mi estas morte tima pro tiu viro. Ne la servisto — la alia — la mastro. Estas io <i>malĝusta</i> rilate al tiu viro. Mia filino diras, ke mi estas tre intuicia. ‘Kiam la patrino ricevas impreson, ŝi tute pravas,’ jen kion diras mia filino. Kaj mi havas impreson pri tiu viro. Li estas en la apuda kupeo, kaj mi ne estas kontenta. Mi metis miajn pakaĵojn antaŭ la traira pordo hieraŭ nokte. Mi pensis, ke mi aŭdis lin ĉe la tenilo. Tute ne surprizus min scii ke tiu viro estas murdisto — unu el tiuj trajn-rabistoj pri kiuj oni legas. Eble mi estas malsaĝa, sed estas tiel. Mi timas lin. Mia filino diris, ke mi havus facilan vojaĝon, sed iel mi ne estas feliĉa. Eble malsaĝe, mi havas la senton ke io okazos. Kaj kiel tiu afabla junulo povas akcepti esti lia sekretario, mi ne povas kompreni.”</p>

  <p>Kolonelo Arbuthnot kaj MacQueen alproksimiĝis al ili laŭ la koridoro.</p>

  <p>“Venu en mian kupeon,” MacQueen diris. “Ĝis nun ĝi ne estas pretigita por la nokto. Kion mi deziras kompreni pri via politiko en Hindujo estas———”</p>

  <p>La du viroj preterpasis ilin kaj daŭrigis laŭ la koridoro al la kupeo de MacQueen.</p>

  <p>S-ino Hubbard diris bonan nokton al Poirot. “Mi intencas enlitiĝi kaj legi,” ŝi diris. “Bonan nokton.”</p>

  <p>Poirot eniris sian kupeon, kiu estis post tiu de Ratchett. Li enlitiĝis, legis dum duonhoro, kaj tiam forigis la lumon.</p>

  <p>Li subite vekiĝis post kelkaj horoj. Li sciis, kio vekis lin — laŭta ĝemo, preskaŭ ekkrio, ie apude. Je la sama momento okazis sono de sonorilo.</p>

  <p>Poirot leviĝis kaj lumigis la kupeon. Li rimarkis, ke la trajno staras senmova — supozeble ĉe stacio.</p>

  <p>Tiu ekkrio estis surprizinta lin. Li memoris, ke estas Ratchett en la apuda kupeo. Li malfermis la pordon ĵus kiam la konduktoro de la Wagon Lit alvenis kaj frapis ĉe la pordo de Ratchett. Poirot rigardis tra la iomete malfermita pordo. La konduktoro duan fojon frapis. Sonorilo eksonis, kaj lumo montriĝis super alia pordo. La konduktoro ekrigardis super sia ŝultro.</p>

  <p>En la sama momento voĉo el la apuda kupeo aŭdiĝis:</p>

  <p>“<i>Ce n’est rien. Je me suis trompé</i>.”</p>

  <p>“<i>Bien Monsieur</i>.” La konduktoro forrapidis, kaj frapis ĉe la pordo kie estas la lumo.</p>

  <p>Poirot ree enlitiĝis, sia menso trankviligita, kaj forigis la lumon. Li rigardis sian horloĝeton. Estis precize dudek-tri minutoj antaŭ la unua.</p>

</div>

<div class="chapter" id="chapter_05">

  <h2>ĈAPITRO 5 — LA KRIMO</h2>

  <p>Estis malfacile tuj endormiĝi. Li sentis la mankon de la trajn-movo. Se ĝi estis ĉe stacio ekstere estis strange kviete. Kontraste, la bruo en la trajno ŝajnis esti nekutime laŭta. Li povis aŭdi Ratchett en la apuda kupeo — <i>klik</i> kiam li malfermis la akvujon, la sonon de kuranta akvo, tiam alia <i>klik</i> kiam la akvujo fermiĝis. Piedpaŝoj aŭdiĝis en la koridoro, la mallaŭtaj piedpaŝoj de iu en pantofloj.</p>

  <p>Hercule Poirot kuŝis sendorme. Kial la stacio estis tiel kvieta? Li soifis. Li denove rigardis sian horloĝeton. Iom post kvarono post la unua. Li intencis sonorigi kaj peti mineral-akvon de la konduktoro. Lia fingro eliris por sonorigi, sed li aŭdis tingon. La viro ne povis atenti ĉiun sonorilon samtempe. Ting... ting... ting....</p>

  <p>Denove la sono. Iu senpacienciĝis, kaj tenis la fingron sur la butono.</p>

  <p>Subite, kaj rapide, la viro venis. Li frapis ĉe pordo ne malproksima de tiu de Poirot. Poste aŭdiĝis voĉoj — tiu la konduktoro, pardonpeta, kaj tiu de virino, insista kaj parolema.</p>

  <p>S-ino Hubbard! Poirot ridetis al si.</p>

  <p>La interparolado daŭris dum iom da tempo, el kiu S-ino Hubbard foruzis naŭdek pro cent. Fine la afero ŝajnis ordiĝi. Poirot klare aŭdis: “<i>Bonne nuit, Madame</i>,” kaj fermatan pordon.</p>

  <p>Li premis la sonorilon. La konduktoro tuj alvenis. Li aspektis varma kaj ĝenata.</p>

  <p>“<i>De l’eau minerale, s’il vous plait</i>.”</p>

  <p>“<i>Bien, Monsieur</i>.” Eble ekrido en la okulo de Poirot instigis lin paroli.</p>

  <p>“<i>La dame Americaine</i>———”</p>

  <p>“Jes?”</p>

  <p>Li viŝis sian frunton.</p>

  <p>“Imagu al vi kian tempon mi pasigis kun ŝi! Ŝi <i>insistas</i>, ke estas viro en ŝia kupeo! Pensu, Monsieur. En spaco tiom malgranda.” Li indikis per la mano. “Kie li kaŝu sin? Mi argumentis. Mi elmontris, ke ĝi ne estas ebla. Ŝi insistas. Ŝi vekiĝis, kaj estis viro tie. Kaj kiamaniere, mi demandis, li kaj lasis post si riglitan pordon? Sed ŝi ne aŭskultos la racion. Kvazaŭ ni ne havas sufiĉe por ĝeni nin. La neĝo———”</p>

  <p>“Neĝo?”</p>

  <p>“Jes, Monsieur. Monsieur ne rimarkis? La trajno estas haltinta. Ni eniris neĝamason. Nur la ĉielo scias dum kiom da tempo ni estos ĉi tie. Mi memoras, ke unufoje ni estis neĝblokitaj sep tagojn.”</p>

  <p>“Kie ni estas?”</p>

  <p>“Inter Vincovci kaj Brod.”</p>

  <p>“<i>Là là</i>,” ĉagrenite diris Poirot.</p>

  <p>La viro foriris kaj revenis kun la akvo.</p>

  <p>“<i>Bon soir, Monsieur</i>.”</p>

  <p>Poirot trinkis iom da akvo kaj pretigis sin por dormi. Li ĵus ekdormis kiam io denove vekis lin. En la nuna okazo estis kvazaŭ io peza estis falinta brue kontraŭ la pordon.</p>

  <p>Li eksaltis, malfermis ĝin kaj elrigardis. Nenion. Sed dekstre iom malproksime en la koridoro virino en skarlata kimono marŝis foren. Ĉe la alia fino, sidante sur sia seĝeto, la konduktoro skribis ciferojn sur grandajn paperfoliojn. Ĉio estis tute trankvila.</p>

  <p>“Sendube mi suferas pro la nervoj,” diris Poirot kaj denove enlitiĝis. Ĉi tiun fojon li dormis ĝis la mateno.</p>

  <p>Kiam li vekiĝis la trajno ankoraŭ estas senmova. Li levis rulkurtenon kaj elrigardis. Amasoj da neĝo ĉirkaŭis la trajnon. Li rigardis sian horloĝeton, kaj vidis, ke estas post la naŭa.</p>

  <p>Je kvarono antaŭ la deka, tiel bone vestita kiel kutime li eniris la manĝ-vagonon, kie ve-ĥoro aŭdiĝas. S-ino Hubbard plej laŭte voĉis sian lamentadon.</p>

  <p>“Mia filino diris, ke ĝi estus tute facila. Nur sidu en la trajno ĝis la alveno en Parizo. Kaj nun eble ni estos ĉi tie dum tagoj,” ŝi diris. “Mia ŝipo ekveturos postmorgaŭ. Kiamaniere mi povos trafi ĝin? Mi ne povas eĉ telegrafi por nuligi mian lokon. Mi estas tro kolera paroli pri ĝi.”</p>

  <p>La italo diris, ke li havas urĝajn aferojn en Milano. La granda usonano diris, ke la afero estas ‘tro ĉagrena, S-ino,’ kaj esprimis la esperon, ke la trajno regajnos la perditan tempon.</p>

  <p>“Mia fratino — ŝiaj infanoj atendas min,” diris la Svedino, plorante. “Mi ne povas informi ilin. Kion ili pensos? Ili diros, ke malbonaĵoj okazis al mi.”</p>

  <p>“Dum kiom da tempo ni estos ĉi tie?” demandis Mary Debenham. “Ĉu neniu <i>scias</i>?”</p>

  <p>Ŝia voĉtono ŝajnis senpacienca, sed Poirot rimarkis, ke mankas tia febra maltrankvilo, kiun ŝi montris dum la halto de la Taurusa Ekspreso.</p>

  <p>S-ino Hubbard komencis denove. “Neniu scias ion en ĉi tiu trajno. Kaj neniu povas fari ion. Nur aro de sentaŭgaj fremduloj. Nu, se ĝi okazus en la hejmlando, estus iu, kiu almenaŭ provus ion fari.”</p>

  <p>Arbuthnot turnis sin al Poirot, kaj parolis en zorge elpensita brita franclingvo.</p>

  <p>“<i>Vous êtes un directeur de la ligne, je crois, Monsieur. Vous pouvez nous dire———</i>”</p>

  <p>Ridetante, Poirot korektis lin.</p>

  <p>“Ne, ne”, li diris angle. “Ne estas mi. Vi konfuzas min kaj mian amikon S-ro Bouc.”</p>

  <p>“Pardonu min.”</p>

  <p>“Ne gravas. Tio estas facila eraro. Mi nun okupas la kupeon, kiun li antaŭe havis.”</p>

  <p>S-ro Bouc ne estis en la manĝ-vagono. Poirot ĉirkaŭrigardis por vidi ĉu aliaj ne ĉeestas. Mankis Princino Dragomiroff kaj la hungara paro; ankaŭ Ratchett, lia servisto, kaj la germana sinjorina servistino.</p>

  <p>La svedino sekviŝis siajn okulojn.</p>

  <p>“Mi estas malsaĝa,” ŝi diris. “Estas stulte plori. Eble ĉio estos kontentiga.”</p>

  <p>“Ĝi tute ne estas bona,” maltrankvile diris MacQueen. “Povos esti, ke ni estos ĉi-loke dum kelkaj tagoj.”</p>

  <p>“En kiu lando ni estas?” plore demandis S-ino Hubbard. Kiam oni diris, ke ĝi estas Jugoslavujo, ŝi diris: “Do! unu el tiuj balkanaj landoj. Kion oni povas atendi?”</p>

  <p>“Nur vi havas paciencon, Mademoiselle,” diris Poirot al F-ino Debenham.</p>

  <p>Ŝi levis la ŝultrojn. “Kion oni povas fari?”</p>

  <p>“Vi estas filizofino, Mademoiselle.”</p>

  <p>“Tio signifas apartan sintenon. Mi opinias, ke mia sinteno estas pli egoisma. Mi lernis eviti neutilan emocion.”</p>

  <p>Ŝi parolis pli al si ol al li. Ŝi eĉ ne rigardis lin. Ŝia rigardo preterpasis lin kaj iris ekster la fenestro, kie la neĝo amase kuŝas.</p>

  <p>“Vi havas fortan karakteron, Mademoiselle,” diris Poirot. “Vi havas, miaopinie, la plej fortan karakteron inter ni.”</p>

  <p>“Ne. Tute ne. Mi konas iun, kiu havas multe pli fortan ol mi.”</p>

  <p>“Kaj tio estas———?”</p>

  <p>Ŝi ŝajnis subite rekonsciiĝi, kompreni ke ŝi parolas al nekonato kaj alilandulo kun kiu, ĝis hodiaŭ, ŝi nur interŝanĝis kelkajn frazojn.</p>

  <p>Ŝi ridis ĝentile. “Nu — tiu maljuna virino, ekzemple. Tre malbela maljunulino, sed iom alloga. Ŝi bezonas nur suprenlevi la fingron, kaj peti ion ĝentile — kaj la tuta servistaro rapidas servi ŝin.”</p>

  <p>“Ĝi rapidas ankaŭ por mia amiko S-ro Bouc,” diris Poirot. “Sed tio estas ĉar li estas direktoro de la fervojo, ne ĉar li havas fortan karakteron.”</p>

  <p>Mary Debenham ridetis.</p>

  <p>La mateno forpasis. Kelkaj personoj, Poirot inter ili, restis en la manĝ-vagono. Li aŭdis multe pli pri la filino de S-ino Hubbard, kaj ĉion pri la ĉiutagaj kutimoj de S-ro Hubbard.</p>

  <p>En tiu momento kiam li aŭskultis rakonton pri la misiaj celoj de la svedino unu el la konduktoroj de la Wagon Lit venis en la vagonon kaj staris apud lia kubuto.</p>

  <p>“Pardon, Monsieur.”</p>

  <p>“Jes?”</p>

  <p>“Salutoj de S-ro Bouc, kaj li estus tre kontenta se vi venus al li dum kelkaj minutoj.”</p>

  <p>Poirot ekstaris, pardonpetis al la svedino kaj sekvis la viron. Li estis alta hela viro, ne la kutima konduktoro de Poirot.</p>

  <p>Li sekvis sian gvidanton laŭlonge de la koridoro de sia propra vagono kaj laŭ tiu de la apuda vagono. La viro frapetis pordon, kaj poste flankenstaris por ke Poirot eniru.</p>

  <p>La kupeo ne estis tiu de S-ro Bouc. Ĝi estis duaklasa — elektita supozeble pro ĝia iom plia grandeco. Ĝi aspektis homplena.</p>

  <p>S-ro Bouc sidis sur la malgranda sidloko en la kontraŭa angulo. En la angulo apud la kontraŭa fenestro estis malgranda malhela viro, kiu rigardas la neĝon ekstere.</p>

  <p>Starante, kaj malhelpante, ke Poirot pluen iru, estis granda viro en blua uniformo (la trajnestro), kaj la konduktoro de lia Wagon Lit.</p>

  <p>“Ho! mia amiko,” diris S-ro Bouc. “Envenu. Ni bezonas vin.”</p>

  <p>La malgranda viro apud la fenestro iom moviĝis, Poirot sin ŝovis preter la du aliaj, kaj sidiĝis kontraŭ sia amiko.</p>

  <p>La esprimo sur la vizaĝo de S-ro Bouc pensigis lin.</p>

  <p>Estis klare, ke io eksterordinara estis okazinta.</p>

  <p>“Kio okazis?” li demandis.</p>

  <p>“Tion vi rajtas demandi. Unue la neĝo — la halto. Kaj nun———”</p>

  <p>Li paŭzis — kaj ia spirspasmo aŭdiĝis de la konduktoro de la Wagon Lit.</p>

  <p>“Kaj nun kio?”</p>

  <p>“<i>Kaj nun pasaĝero kuŝas morta en sia kupeo — trapikita</i>.” S-ro Bouc parolis per ia trankvila malespero.</p>

  <p>“Pasaĝero? Kiu pasaĝero?”</p>

  <p>“Usonano. Viro nomita———” li rigardis notojn antaŭ li. “Ratchett — ĉu ne Ratchett?”</p>

  <p>“Jes, Monsieur,” respondis la viro de la Wagon Lit.</p>

  <p>Poirot rigardis lin. Li estis tiel blanka kiel kreto.</p>

  <p>“Estus bone, ke vi permesu tiun viron sidiĝi,” li diris. “Alie, li svenos.”</p>

  <p>La trajnestro kapjesis, kaj la viro de la Wagon Lit sidiĝis en angulo kaj kaŝis vizaĝon en siajn manojn.</p>

  <p>“Brr!” diris Poirot. “Tio estas serioza.”</p>

  <p>“Certe ĝi estas serioza. Unue, murdo — tio sola estas katastrofo plej grava. Ne nur tio, la cirkonstancoj estas tute ne kutimaj. Jen ni, tute haltigitaj. Povos esti, ke ni estos ĉi tie dum kelkaj horoj — eĉ tagoj! Alia afero. Trapasante multajn landojn, ni havus policanojn el tiuj landoj en la trajno. Sed en Jugoslavujo — ne. Vi komprenas?”</p>

  <p>“Situacio tre malfacila,” diris Poirot.</p>

  <p>“Estas aliaj malfacilaĵoj. D-ro Constantine — mi forgesis, ke mi ne prezentis vin — D-ro Constantine, S-ro Poirot.”</p>

  <p>La malgranda malhela viro klinis sin, kaj Poirot same faris.</p>

  <p>“D-ro Constantine opinias, ke la morto okazis je 1.0 atm.”</p>

  <p>“Estas malfacile precize diri pri tiaj aferoj,” diris la kuracisto, “sed miaopinie la morto okazis inter noktomezo kaj la dua matene.”</p>

  <p>“Kiam tiu S-ro Ratchett estis laste vidata viva?” demandis Poirot.</p>

  <p>“Oni scias, ke li estis viva dudek minutojn antaŭ la unua, kiam li parolis al la konduktoro,” diris S-ro Bouc.</p>

  <p>“Tio estas ĝusta,” diris Poirot. “Mi mem aŭdis, kio okazis. Tio estas la lasta afero sciata?”</p>

  <p>“Jes.”</p>

  <p>Poirot turnis sin al la kuracisto, kiu daŭrigis: “La fenestro de la kupeo de S-ro Ratchett estas malfermita, tiel ke oni pensus ke la murdinto tiamaniere eskapis. Sed miaopinie tiu malfermita fenestro estas falsindikilo. Iu, kiu foriris tiel estus lasinta signojn sur la neĝo. Ili ne ekzistas.”</p>

  <p>“Oni eltrovis pri la krimo — kiam?” demandis Poirot.</p>

  <p>“Michel!”</p>

  <p>La konduktoro de la Wagon Lit rektiĝis. Lia vizaĝo ankoraŭ aspektis pala kaj timigita.</p>

  <p>“Diru al tiu sinjoro precize kio okazis,” ordonis S-ro Bouc.</p>

  <p>La viro parolis iom spasme.</p>

  <p>“La servisto de tiu S-ro Ratchett, li frapetis kelkafoje ĉe la pordo hodiaŭ matene. Ne estis respondo. Antaŭ duonhoro venis la servisto de la manĝ-vagono. Li volis scii ĉu la sinjoro deziros tagmanĝi. Estis la dek-unua.</p>

  <p>“Mi malŝlosis la pordon per mia ŝlosilo. Sed estis ankaŭ ĉeno, kaj tio estis ligita. Ne estis respondo, kaj estis tre kviete tie, kaj malvarme — tre malvarme. La fenestro estis malfermita kaj la neĝo envenis. Mi pensis, ke eble la sinjoro havis konvulsion. Mi alvenigis la trajn-estron. Ni rompis la ĉenon kaj eniris. Li estis — Ah! <i>c’était terrible</i>!”</p>

  <p>Li remetis la vizaĝon en siajn manojn.</p>

  <p>“La pordo estis ŝlosita kaj ligita de interne,” pense diris Poirot. “Ĝi ne estis sinmortigo, ĉu?”</p>

  <p>La greka kuracisto sarkasme ridetis.</p>

  <p>“Ĉu viro kiu sinmortigas pikas sin en dek — dek du — dek kvin lokoj?” li demandis.</p>

  <p>La okuloj de Poirot malfermiĝis.</p>

  <p>“Tio estas tre sovaĝa,” li diris.</p>

  <p>“Estis virino,” diris la trajnestro, kiu por la unua fojo parolis. “Sendube estis virino. Nur virino tiamaniere pikus iun.”</p>

  <p>D-ro Constantine pense tordis sian vizaĝon. “Ŝi devus esti tre forta virino,” li diris. “Mi ne deziras paroli teknike — tio estas nur konfuza — sed mi povas certigi al vi, ke unu du frapoj estis farataj per tia energio, ke ili trapenetris oston kaj muskolon.”</p>

  <p>“Evidente, ĝi ne estis scienca krimo,” diris Poirot.</p>

  <p>“Ĝi estis plej senscienca,” diris D-ro Constantine. “Ŝajne oni faris la frapojn hazarde kaj senzorge. Kelkaj flankenglitis, kaj faris preskaŭ nenian difekton. Estas kvazaŭ iu fermis la okulojn, kaj tiam freneze frapis kaj ree frapis.”</p>

  <p>“<i>C’est une femme</i>,” denove diris la trajnestro. “Virinoj estas tiaj. Kiam ili estas furiozaj ili havas grandan fortecon.” Li tiel saĝe kapjesis, ke ĉiu suspektis ke li havis personan sperton.</p>

  <p>“Mi eble povas aldoni ion al via scio,” diris Poirot. “S-ro Ratchett parolis al mi hieraŭ. Li diris al mi, ke li timas pri sia vivo.”</p>

  <p>“‘Forigita,’ cu ne?” diris S-ro Bouc. “Do, ne estas virino. Estas ‘bandano’ aŭ ‘revolverulo.’”</p>

  <p>La trajnestro aspektis malkontenta, ĉar lia teorio nuliĝis.</p>

  <p>“Se jes,” diris Poirot. “Ŝajne oni faris ĝin tre amatore.” Lia voĉtono esprimis profesian malaprobon.</p>

  <p>“Estas granda usonano en la vagonaro,” diris S-ro Bouc, pensante pri sia ideo — ”netaŭgulo kun teruraj vestoj. Li maĉas la gumon, kiun oni ne faras inter la elito. Vi scias, pri kiu mi parolas?”</p>

  <p>La konduktoro de la Wagon Lit kapjesis.</p>

  <p>“Jes, sinjoro, la n-ro 16. Sed ne povis esti li. Mi estus vidinta lin eniri aŭ eliri la kupeon.”</p>

  <p>“Eble ne. Sed ni parolos pri tio poste. La nuna demando estas, kion fari?” Li rigardis S-ron Poirot.</p>

  <p>Poirot rigardis lin.</p>

  <p>“Nu, mia amiko,” diris S-ro Bouc. “Vi scias, kion mi intencas peti de vi. Mi konas viajn kapablojn. Prizorgu tiun esploron. Ne, malakceptu. Por ni ĝi estas grava — mi parolas por la Compagnie Internationale des Wagons Lits. Kiom bone estos, se ni povos prezenti la solvon al la jugoslavaj policanoj kiam ili alvenos. Alie okazos tempo-perdoj, malagrablaĵoj. Eble, kiu scias, gravaj ĝenaĵoj por la nekulpaj personoj. Anstataŭ tion — <i>vi</i> solvos la misteraĵon! Ni diros, ‘murdo okazis — jen la krimulo!’”</p>

  <p>“Sed supozu, ke mi ne solvus gin?”</p>

  <p>“<i>Mon cher</i>.” La Voĉo de S-ro Bouc estiĝis vere karesa. “Mi konas vian reputacion. Mi scias ion pri viaj metodoj. Por malkaŝi ĉion pri tiuj personoj postulas tempon kaj multajn ĝenaĵojn. Sed mi ofte aŭdis vin diri, ke por solvi tian problemon oni bezonas nur resti en seĝo kaj pensi, cu ne? Faru tion. Intervjuu la pasaĝerojn en la trajno, rigardu la kadavron, pripensu la postsignojn kiuj ekzistas, kaj tiam — nu, mi havas fidon pri vi. Pripensu la problemon — uzu (kiel mi ofte aŭdis vin diri) la etajn grizajn ĉelojn de la cerbo — kaj vi <i>scios</i>!”</p>

  <p>Li klinis sin antaŭen, kaj ame rigardis sian amikon.</p>

  <p>“Via fido tuŝas min, mia amiko,” diris Poirot emocie. “Kiel vi diras, ĝi ne povas esti malfacila problemo. Efektive, ĝi intrigas min. Mi pensis, antaŭ nur duonhoro, ke multaj malinteresaj horoj estas antaŭ ni dum ni devige restas ĉi tie. Kaj nun — problemo jam estas ĉe mia flanko.”</p>

  <p>“Vi do akceptas?” diris S-ro Bouc rapide.</p>

  <p>“<i>C’est entendu</i>. Vi metas la aferon en miajn manojn.”</p>

  <p>“Bone — ni estas ĉiuj je via dispono.”</p>

  <p>“Kiel komenco, mi deziras planon de la vagono Istanbul-Calais, kun noto pri la personoj kiuj okupas la diversajn kupeojn, kaj mi ankaŭ deziras vidi iliajn pasportojn kaj biletojn.”</p>

  <p>“Michel havigos tiujn al vi.”</p>

  <p>La konduktoro de la Wagon Lit forlasis la kupeon.</p>

  <p>“Kiuj aliaj pasaĝeraj estas en la trajno?” demandis Poirot.</p>

  <p>“En ĉi tiu vagono veturas nur D-ro Constantine kaj mi. En la vagono de Bukaresto estas maljuna lama sinjoro. Li estas bone konata al la konduktoro. Pli malproksime estas la ordinaraj vagonoj, sed ili ne gravas, ĉar oni ŝlosis ilin post la hieraŭa vespermanĝo. Antaŭ la vagono Istanbul-Calais estas nur la manĝvagono.”</p>

  <p>“Ŝajnas, do,” malrapide diris Poirot, “ke ni devas serĉi nian murdinton en la vagono Istanbul-Calais.” Li turnis sin al la kuracisto. “Jen pri kio vi subsugestis, mi opinias?”</p>

  <p>La greko kapjesis. “Duono post noktomezo ni eniris la neĝamason. Neniu povas esti forlasinta la trajnon post tio.”</p>

  <p>S-ro Bouc diris solene, “<i>La murdinto estas kun ni — eĉ nun en la trajno.... </i>”</p>

</div>

<div class="chapter" id="chapter_06">

  <h2>ĈAPITRO 6 — VIRINO? </h2>

  <p>“Unue,” diris Poirot, “mi deziras paroli kun S-ro MacQueen. Eble li povos doni al ni utilan informon.”</p>

  <p>“Certe,” diris S-ro Bouc, kaj li turnis sin al la trajnestro: “Petu la ĉeeston de S-ro MacQueen.”</p>

  <p>La trajnestro eliris el la vagono. La konduktoro revenis kun aro da pasportoj kaj biletoj. S-ro Bouc prenis ilin.</p>

  <p>“Dankon, Michel. Estus bone, ke vi nun reiru al via posteno. Ni akceptos vian ateston poste.”</p>

  <p>“Bone, sinjoro,” Michel siavice eliris el la vagono.</p>

  <p>“Kiam ni estos parolintaj kun S-ro MacQueen,” diris Poirot, “eble sinjoro la kuracisto venos kun mi al la kupeo de la senviva sinjoro.”</p>

  <p>“Certe.”</p>

  <p>“Kiam ni estos finintaj tie———” Sed en tiu momento la trajnestro revenis kun Hector MacQueen.</p>

  <p>S-ro Bouc ekstaris. “Mankas al ni spaco ĉi tie,” li diris afable. “Akceptu mian lokon, S-ro MacQueen. S-ro Poirot sidos kontraŭ vi — tiel.” Li turnis sin al la trajnestro.</p>

  <p>“Forsendu ĉiun el la manĝvagono,” li diris, “tiel ke ĝi estos malplena por S-ro Poirot. Vi faros viajn intervjuojn tie, ĉu ne?”</p>

  <p>“Ĝi estos la plej taŭga loko,” konsentis Poirot.</p>

  <p>MacQueen rigardis de unu al la alia, ne komprenante la rapidan francan paroladon.</p>

  <p>“<i>Qu’est ce qu’il y a? </i>” Li pene komencis. “<i>Pourquoi———? </i>”</p>

  <p>Per vigla gesto Poirot indikis al li la sidlokon en la angulo. Li sidiĝis kaj rekomencis.</p>

  <p>“<i>Pourquoi———? </i>” tiam li rekomencis per sia propra lingvo, “Kio estas en la trajno? Ĉu io okazis?” Li rigardis de unu al la alia.</p>

  <p>Poirot kapjesis. “Precize. Io okazis. Via dunginto, S-ro Ratchett, estas senviva!”</p>

  <p>MacQueen preskaŭ fajfis. Liaj okuloj iom pli brilis, sed li ne montris konsternon aŭ konfuzon.</p>

  <p>“Do, ili finfine sukcesis,” li diris.</p>

  <p>“Precize kion vi volas signifi per tiu frazo, S-ro MacQueen?”</p>

  <p>MacQueen hezitis.</p>

  <p>“Vi supozas,” diris Poirot, “ke S-ro Ratchett estas murdita?”</p>

  <p>“Ĉu ne?” MacQueen montris surprizon. “Nu, jes,” li diris malrapide, “mi tiel pensis. Ĉu vi volas diri, ke li mortis dum li dormis? Nu, la maljunulo estis tiel forta kiel — tiel forta———” Li ĉesis, ne trovinte taŭgan komparon.</p>

  <p>“Ne, ne,” diris Poirot. “Via supozo estis tute ĝusta. S-ro Ratchett estas murdita. Pikita. Sed mi ŝatus scii kial vi opiniis, ke murdo okazis, kaj ne nur morto.”</p>

  <p>MacQueen hezitis. “Mi devas ion kompreni,” li diris. “Kiu vi estas? Kaj kiel ĝi koncernas vin?”</p>

  <p>“Mi reprezentas la Compagnie Internationale des Wagon Lits.” Li paŭzis, tiam aldonis, “Mi estas detektivo. Mia nomo estas Hercule Poirot.”</p>

  <p>Se li atendis rezulton li ne ricevis ĝin. MacQueen diris nur, “Ha, jes?” kaj atendis, ke li daŭrigu.</p>

  <p>“Vi konas la nomon, eble.”</p>

  <p>“Nu, ĝi ŝajnas iom konata — sed mi ĉiam opiniis, ke ĝi estas tio de virina robisto.”</p>

  <p>Hercule Poirot malkontente rigardis lin.</p>

  <p>“Ne kredeble!” li diris.</p>

  <p>“Kio estas nekredebla?”</p>

  <p>“Nenio. Ni daŭrigu pri la nuna afero. Mi deziras, ke vi diru al mi ĉion, kion vi scias pri la senviva viro. Vi ne estis parenco lia?”</p>

  <p>“Ne, mi estas — estis — lia sekretario.”</p>

  <p>“Dum kiom da tempo vi havis tiun oficon?”</p>

  <p>“Iom pli ol unu jaro.”</p>

  <p>“Bonvolu sciigi al mi ĉion eblan.”</p>

  <p>“Mi renkontis S-ron Ratchett antaŭ iom pli ol unu jaro kiam mi estis en Irano———”</p>

  <p>Poirot interrompis. “Kion vi faris tie?”</p>

  <p>“Mi iris de New York por eltrovi pri olea koncesio. Supozeble vi ne deziras aŭdi pri tio. Miaj amikoj kaj mi multon perdis pro ĝi. S-ro Ratchett estis en la sama hotelo. Li ĵus kverelis kun sia sekretario. Li proponis al mi la oficon kaj mi akceptis ĝin. Mi havis nenion fari kaj estis tre kontenta trovi bone salajritan oficon tute preta.”</p>

  <p>“Kaj post tio?”</p>

  <p>“Ni turisme vojaĝis. S-ro Ratchett volis vidi la mondon. Li estis malhelpata de nescio de lingvoj. Mi estis pli kunulo ol sekretario. Ĝi estis agrabla viv-maniero.”</p>

  <p>“Nun, diru al mi ĉion, kion vi povas pri li.”</p>

  <p>La junulo levis la ŝultrojn. Perpleksa esprimo transpasis lian vizaĝon.</p>

  <p>“Tio ne estas facila.”</p>

  <p>“Kio estis lia plena nomo?”</p>

  <p>“Samuel Edward Ratchett.”</p>

  <p>“Li estis usona civitano?”</p>

  <p>“Jes.”</p>

  <p>“El kiu parto de Usono li venis?”</p>

  <p>“Mi ne scias.”</p>

  <p>“Do, diru al mi kion vi scias.”</p>

  <p>“S-ro Poirot, la vero estas, ke mi nenion scias. S-ro Ratchett neniam parolis pri si, nek pri sia vivo en Usono.”</p>

  <p>“Kial, viaopinie?”</p>

  <p>“Mi ne scias. Mi supozis, ke eble li hontas pri sia propra vivo. Kelkaj viroj tion faras.”</p>

  <p>“Ĉu tio ŝajnas al vi kontentiga opinio?”</p>

  <p>“Verdire, ne.”</p>

  <p>“Ĉu li havas parencojn?”</p>

  <p>“Li neniam parolis pri eĉ unu.”</p>

  <p>Poirot iom insistis.</p>

  <p>“Vi devas esti pensinta pri ia teorio, S-ro MacQueen.”</p>

  <p>“Nu, mi tion faris. Unue, mi opinias, ke Ratchett ne estis lia ĝusta nomo. Mi opinias, ke li forlasis Usonon por eviti iun aŭ ion. Mi opinias, ke li sukcesis — ĝis antaŭ kelkaj semajnoj.”</p>

  <p>“Kaj tiam?”</p>

  <p>“Li komencis ricevi leterojn — minacajn leterojn.”</p>

  <p>“Ĉu vi vidis ilin?”</p>

  <p>“Jes, ĉar estis mia devo rigardi la korespondaĵojn. La unua letero alvenis antaŭ du semajnoj.”</p>

  <p>“Ĉu oni detruis tiujn leterojn?”</p>

  <p>“Ne, mi kredas, ke mi ankoraŭ havas du — unu Ratchett certe detruis. Ĉu mi havigu ilin por vi?”</p>

  <p>“Se vi estos tiel afabla.”</p>

  <p>MacQueen eliris. Kelkajn minutojn poste li revenis, kaj metis antaŭ Poirot du malpurajn leterfoliojn. La unua letero tekstis jene :</p>

  <p>“<i>Vi esperis eviti nin, ĉu? Tute ne. Ni intencas trafi vin, Ratchett, kaj ni certe tion faros! </i>”</p>

  <p>Ne estis subskribo. Sen dirante ion, Poirot prenis la duan leteron.</p>

  <p>“<i>Ni intencas forigi vin, Ratchett. Post nelonge. Ni certe tion faros</i>.”</p>

  <p>Poirot formetis la leteron.</p>

  <p>“La stilo estas unutona!” li diris. “Pli tiel ol la skribado.”</p>

  <p>MacQueen rigardis lin.</p>

  <p>“Vi tion ne rimarkus,” diris Poirot afable. “Ĝi bezonas okulon spertan. Ĉi tiu letero ne estas skribita de unu persono, S-ro MacQueen. Du aŭ pli da personoj skribis ĝin — unu skribis literon post la alia. Ankaŭ, la literoj estas pressimilaj. Pro tio oni ne povas facile identigi la skribadon.”</p>

  <p>Li paŭzis, kaj tiam diris:</p>

  <p>“Ĉu vi sciis, ke S-ro Ratchett petis helpon de mi?”</p>

  <p>“De <i>vi</i>?”</p>

  <p>Laŭ la surprizita tono Poirot konstatis, ke la junulo ne sciis pri tio. Li kapjesis.</p>

  <p>“Jes. Li ektimis. Diru al mi, kiamaniere li agis kiam li ricevis la unuan leteron.”</p>

  <p>MacQueen hezitis. “Estas malfacile diri. Li flanken-metis ĝin per rido laŭ sia kutima trankvileco. Sed iel mi sentis, ke estas io sub la trankvileco.”</p>

  <p>Poirot kapjesis. Tiam li faris neatenditan demandon.</p>

  <p>“S-ro MacQueen, diru al mi, tute honeste, kion vi opiniis pri via mastro. Ĉu vi ŝatis lin?”</p>

  <p>Post unu du momentoj MacQueen respondis. “Ne, mi ne ŝatis lin.”</p>

  <p>“Kial?”</p>

  <p>“Mi ne scias. Li estis ĉiam afabla.” Li paŭzis, tiam diris, “Mi diros al vi la veron, S-ro Poirot. Mi malŝatis kaj malfidis lin. Mi estas certa, ke li estis kruela kaj danĝera viro. Tamen mi devas konfesi, ke mi ne povas doni kialojn por subteni mian opinion.”</p>

  <p>“Dankon, S-ro MacQueen. Ankoraŭ unu demandon — kiam vi lastatempe vidis S-ron Ratchett viva?”</p>

  <p>“Hieraŭ vespere ĉirkaŭ la deka. Mi iris en lian kupeon por akcepti notojn de li.”</p>

  <p>“Pri kiu temo?”</p>

  <p>“Pri antikvaj fajencaĵoj, kiujn li aĉetis en Irano. Li ne ricevis tion, kion li aĉetis. Estis longa korespondado pri la afero.”</p>

  <p>“Kaj tio estis la lasta okazo kiam iu vidis S-ron Ratchett viva?”</p>

  <p>“Supozeble jes.”</p>

  <p>“Ĉu vi scias kiam S-ro Ratchett ricevis la lastan minacan leteron?”</p>

  <p>“Matene en la tago kiam ni ekveturis de Istanbul.”</p>

  <p>“Restas unu demando, kiun mi devas fari al vi S-ro MacQueen: ĉu viaj rilatoj kun via mastro estis bonaj?”</p>

  <p>La okuloj de la junulo ridetis. “Supozeble mi nun devus ektimiĝi. Sed efektive Ratchett kaj mi bone interrilatis.”</p>

  <p>“Eble, S-ro MacQueen, vi donos al mi vian nomon kaj adreson en Usono.”</p>

  <p>MacQueen donis sian nomon — Hector Willard MacQueen, kaj adreson en New York. Poirot sin apogis kontraŭ la kusenoj.</p>

  <p>“Jen ĉio por la momento, S-ro MacQueen,” li diris. “Mi estus kontenta, se vi tenus sekreta la aferon pri la morto de S-ro Ratchett dum iom da tempo.”</p>

  <p>“Lia servisto, Masterman, devos scii.”</p>

  <p>“Li kredeble jam scias,” diris Poirot. “Se jes, provu instigi lin ne paroli.”</p>

  <p>“Tio ne devus esti malfacila. Li estas brito, kaj ne parolema. Li havas malaltan opinion pri usonanoj, kaj nenian opinion pri aliaj nacianoj.”</p>

  <p>“Mi dankas vin, S-ro MacQueen.”</p>

  <p>La usonano eliris el la kupeo.</p>

  <p>“Nu?” demandis S-ro Bouc. “Ĉu vi kredas kion tiu junulo diris?”</p>

  <p>“Li ŝajnas esti honesta kaj malkaŝema. Li ne ŝajnigas ŝaton por lia mastro, kion li kredeble estus farinta, se li estus koncernata iamaniere. Estas vere, ke S-ro Ratchett ne diris al li pri la provo havigi mian helpon, sed mi opinias, ke tio ne estas vere suspektinda cirkonstanco. Mi havas la impreson, ke S-ro Ratchett estis iom sekretema.”</p>

  <p>“Do, vi diras, ke unu persono almenaŭ estas senkulpa,” ĝoje diris S-ro Bouc.</p>

  <p>Poirot rigardis lin riproĉe. “Mi suspektas ĉiun ĝis la lasta minuto,” li diris. “Tamen, mi devas konfesi, ke mi ne povas imagi, ke tiu aplomba MacQueen ekscitiĝus kaj trapikus sian viktimon dek du aŭ dek kvar fojojn. Ĝi ne estas laŭ lia psikologio — tute ne.”</p>

  <p>“Ne,” pense diris S-ro Bouc. “Tio estas la ago de viro preskaŭ freneza pro malamo — ĝi indikas la latinan temperamenton. Aŭ ĝi indikas, kiel insistis la trajnestro, virinon.”</p>

</div>

<div class="chapter" id="chapter_07">

  <h2>ĈAPITRO 7 — LA KADAVRO</h2>

  <p>Sekvate de D-ro Constantine, Poirot iris al la apuda vagono kaj la kupeo en kiu estas la murdita viro. La konduktoro venis kaj malŝlosis la pordon por ili. La du viroj eniris. Poirot turnis sin al sia kunulo.</p>

  <p>“Kion oni faris en ĉi tiu kupeo?”</p>

  <p>“Oni tuŝis nenion. Mi zorgis ne movi la kadavron kiam mi ekzamenis ĝin.”</p>

  <p>Poirot kapjesis kaj ĉirkaŭrigardis. Oni unue rimarkis la egan malvarmon. La fenestro estis plene malfermita.</p>

  <p>“Brrr,” diris Poirot. La alia konsente ridetis.</p>

  <p>“Mi opiniis, ke mi devas ne fermi ĝin,” li diris. Poirot zorge ekzamenis la fenestron.</p>

  <p>“Vi estas prava,” li diris. “Neniu iris el la kupeo laŭ tiu ĉi vojo. Eble oni intencis, ke la malfermita fenestro indiku tion, sed, se jes, la neĝo malhelpis la deziron de la murdinto.”</p>

  <p>Li zorge ekzamenis la kadron de la fenestro. Preninte skatoleton el la poŝo, li blovis iom da pudro sur ĝin.</p>

  <p>“Ne estas fingromarkoj,” li diris. “Krimuloj ne faras tiajn erarojn nuntempe. Pro tio, ni povas fermi la fenestron. Estas glaciige malvarme ĉi tie.”</p>

  <p>Tion li faris, kaj tiam por la unua fojo li rigardis la senmovan figuron kuŝantan sur la liteto.</p>

  <p>Ratchett kuŝis sur sia dorso. Lia piĵama jako, makulita per sango, estis malfermita. “Mi devis rigardi la vundojn,” klarigis la kuracisto.</p>

  <p>Poirot kapjesis. Li klinis sin super la kadavro. Fine li rektigis sin kun grimaco.</p>

  <p>“Malbela vidaĵo,” li diris. “Evidente iu staris tie kaj pikis lin fojon post fojo. Precize kiom da vundoj estas?”</p>

  <p>“Mi kalkulis dek du. Unu du estas tiom malgravaj, ke ili estas nur gratetoj. Aliflanke, almenaŭ tri povus kaŭzi morton.”</p>

  <p>Io en la voĉtono de la kuracisto altiris la atenton de Poirot. La malgranda greko perpleksite rigardis la kadavron.</p>

  <p>“Io ŝajnas eksterordinara, ĉu ne?” li ĝentile demandis. “Parolu, mia amiko. Estas io, kio perpleksas vin?”</p>

  <p>“Vi estas prava,” konsentis la alia.</p>

  <p>“Kio ĝi estas?”</p>

  <p>“Rigardu ĉi tiujn du vundojn — jen kaj jen — ” li indikis. “Ili estas profundaj, ĉiu devas esti tranĉinta sangangiojn, kaj tamen la randoj ne apartiĝis. Ili ne sangis, kiel oni atendus.”</p>

  <p>“Kaj tio indikas?”</p>

  <p>“Ke la viro estis jam senviva — jam dum iom da tempo — kiam oni faris ilin. Sed tio estas absurda.”</p>

  <p>“Ŝajnas tiel,” diris Poirot pense. “Krom se nia murdinto pensis, ke li ne finis la aferon kaj revenis por certigi ĝin; sed tio estas videble absurda. Ĉu io alia?”</p>

  <p>“Nu, unu aferon. Rigardu ĉi tiun vundon — sub la dekstra brako — apud la dekstra ŝultro. Prenu mian krajonon. Ĉu vi povas fari tian frapon?”</p>

  <p>Poirot suprenlevis la manon.</p>

  <p>“<i>Précisément</i>,” li diris. “Per la dekstra mano ĝi estas malfacile farebla — preskaŭ neebla. Sed se oni frapis per la <i>maldekstra</i> mano———”</p>

  <p>“Precize, S-ro Poirot. Tiu frapo preskaŭ certe estas farita per la maldekstra mano.”</p>

  <p>“Do, nia murdinto estas maldekstrulo? Ne, la problemo estas pli malfacila ol tio, ĉu ne?”</p>

  <p>“Kiel vi diras, S-ro Poirot. Videble kelkaj el la aliaj frapoj estas faritaj per la dekstra mano.”</p>

  <p>“Du personoj. Denove du personoj,” murmuris la detektivo. Li demandis abrupte: “Ĉu la elektra lumo funkciis?”</p>

  <p>“Estas malfacile diri. La konduktoro malfunkciigas ĝin ĉiumatene ĉirkaŭ la deka.”</p>

  <p>“La komutiloj montros al ni,” diris Poirot.</p>

  <p>Li ekzamenis la komutilojn kaj trovis ilin fermitaj.</p>

  <p>“<i>Eh bien</i>,” li diris pense. “Ni nun havas la hipotezon de la Unua kaj Dua Murdinto, kiel skribus Shakespeare. La Unua Murdinto trapikis sian viktimon kaj forlasis la kupeon, mallumiginte ĝin. La Dua Murdinto venis en la mallumo, ne rimarkis ke oni jam faris la taskon, kaj almenaŭ dufoje pikis la kadavron. Kion vi opinias?”</p>

  <p>“Grandioza,” diris la malgranda kuracisto entuziasme.</p>

  <p>La okuloj de la alia briletis. “Vi tiel opinias? Mi ĝojas. Al mi ĝi sonis kiel sensencaĵo.”</p>

  <p>“Kia alia klarigo povas esti?”</p>

  <p>“Precize tion mi demandas al mi. Ĉu estas koincido aŭ kio? Ĉu estas aliaj aferoj, kiuj indikas du personojn?”</p>

  <p>“Eble jes. Kelkaj frapoj, kiel mi jam diris, indikas aŭ malfortecon aŭ mankon de intenco. Sed ĉi tiu — kaj ĉi tiu———” Denove li fingromontris. “Granda forteco estis necesa por tiuj frapoj. Ili penetris en la muskolojn.”</p>

  <p>“Ili estis, viaopinie, faritaj de viro?”</p>

  <p>“Tute certe.”</p>

  <p>“Virino ne povis fari ilin?”</p>

  <p>“Juna, vigla, forta virino estus povinta fari ilin, precipe se ŝi tiumomente forte emociiĝas, sed miaopinie ĝi estas ne verŝajna.”</p>

  <p>Poirot silentis dum unu du momentoj. La alia diris maltrankvile, “Vi komprenas la ideon?”</p>

  <p>“Perfekte,” diris Poirot. “La afero mirinde ekklariĝas! La murdinto estis viro fortega, li estis malforta, ĝi estis virino, ĝi estis dekstrulo, ĝi estis maldekstrulo <i> — Ah! c’est rigolo, tout ça! </i>”</p>

  <p>Li parolis kolere. “Kaj la viktimo — kion li faras dum la tuta tempo. Ĉu li ekkrias? Ĉu li baraktas? Ĉu li sin defendas?”</p>

  <p>Li metis la manon sub la kapkusenon kaj eltiris la revolveron, kiun Ratchett montris al li la antaŭan tagon.</p>

  <p>“Plene ŝargita, vi vidas,” li diris.</p>

  <p>Ili ĉirkaŭrigardis. La vestaĵoj de Ratchett pendis de hokoj sur la muro. Sur la kovrilo de la lav-akvujo estis diversaj objektoj———falsaj dentoj en glaso de akvo; alia glaso, malplena; botelo da mineral-akvo; karafo, kaj cindrujo enhavanta cigarfinon kaj kelkajn bruligitajn pecojn de papero; ankaŭ du bruligitajn alumetojn.</p>

  <p>La kuracisto prenis la malplenan glason kaj flaris ĝin.</p>

  <p>“Jen la klarigo pri la inerteco de la viktimo,” li diris kviete.</p>

  <p>“Narkotita?”</p>

  <p>“Jes.”</p>

  <p>Poirot kapjesis. Li prenis la du alumetojn kaj zorge rigardis ilin.</p>

  <p>“Vi trovis signon?” demandis la malgranda kuracisto.</p>

  <p>“Ĉi tiuj du alumetoj havas malsimilajn formojn,” diris Poirot. “Unu estas pli maldika ol la alia. Rigardu.”</p>

  <p>“Tiun specon vi ricevas en kartona koverto en la vagonaro,” diris la kuracisto.</p>

  <p>Poirot serĉis en la poŝoj de la vestaĵoj de Ratchett.</p>

  <p>Baldaŭ li eltiris alumet-skatoleton. Li zorge komparis ilin.</p>

  <p>“La pli dika estas alumeto uzita de S-ro Ratchett,” li diris. “Ni vidu, ĉu li ankaŭ posedis la alian specon.” Sed ili ne trovis aliajn.</p>

  <p>La okuloj de Poirot ĉirkaŭrigardis la kupeon. Ili estis brilaj kaj viglaj kiel tiuj de birdo. Oni sentis, ke ili ne maltrafus ion ajn. Kun eta ekkrio li klinis sin kaj prenis ion de la planko. Ĝi estis malgranda kvadrataĵo el batisto, tre delikata. En la angulo estis brodita ĉeflitero — H.</p>

  <p>“Poŝtuko de virino,” diris la kuracisto. “Nia amiko la trajnestro estis prava. Estas virino en la afero.”</p>

  <p>“Kaj plej oportune ŝi lasas malantaŭ si sian poŝtukon!” diris Poirot. “Precize kiel tiaj aferoj okazas en libroj kaj sur la filmoj — kaj por plifaciligi aferojn por ni ĝi estas markita per ĉeflitero.”</p>

  <p>“Kia bonŝanco por ni!” ekkriis la kuracisto.</p>

  <p>“Ĉu ne?” diris Poirot. Io en lia voĉtono surprizis la kuraciston, sed antaŭ ol li povis peti klarigon, Poirot denove sin klinis al la planko. Ĉi tiun fojon li montris sur la manplato pip-purigilon.</p>

  <p>“Eble ĝi apartenis al S-ro Ratchett,” sugestis la kuracisto.</p>

  <p>“Ne estis pipo en liaj poŝoj, nek tabako nek tabakujo.”</p>

  <p>“Do ĝi estas postsigno.”</p>

  <p>“Kompreneble. Kaj denove plej oportune faligita. Viran postsignon ĉi tiun fojon. Oni ne povas plendi pri manko de postsignoj. Ekzistas multaj postsignoj. Pasante, kion vi faris kun la mortigilo?”</p>

  <p>“Mortigilo ne estis trovebla. Devas esti, ke la murdinto forprenis ĝin.”</p>

  <p>“Kial, mi scivolas,” pensis Poirot.</p>

  <p>“Ha!” La kuracisto estis trarigardinta la poŝojn de la piĵamo. “Mi ne rimarkis tion”, li diris. “Mi malfermis la jakon kaj tuj flankenturnis ĝin.”</p>

  <p>El la brustpoŝo li tiris oran poŝhorloĝon. La ujo estis kavetumita, kaj la montriloj indikis kvaronon post la unua.</p>

  <p>“Vidu!” kriis Constantine. “Tio donas al ni la horon de la krimo, kaj ĝi estas laŭ mia kalkulo. Inter noktomezo kaj la dua mi diris, kaj jen la konfirmo. Kvarono post la unua. Tio estis la horo de la krimo.”</p>

  <p>“Estas eble, ke jes. Certe estas eble.”</p>

  <p>La kuracisto lin rigardis strange. “Vi pardonos al mi, S-ro Poirot, sed mi ne tute komprenas vin.”</p>

  <p>“Mi ne komprenas min,” diris Poirot. “Mi komprenas nenion, kaj, kiel vi vidas, ĝi ĉagrenas min.”</p>

  <p>Li suspiris kaj klinis sin super la tableto, rigardante la bruligitan pecon de papero. Li murmuris al si, “kion mi bezonas en la nuna momento estas virina mal-novmoda ĉapel-skatolo.”</p>

  <p>D-ro Constantine ne sciis kion kompreni pri tiu stranga diro. Ĉiuokaze Poirot ne lasis al li la tempon por demandoj. Malfermante la pordon, li vokis la konduktoron. La viro tuj venis.</p>

  <p>“Kiom da virinoj estas en ĉi tiu vagono?”</p>

  <p>La konduktoro kalkulis per siaj fingroj. “Unu, du, tri — ses, sinjoro. La maljuna usonanino, svedino, la juna anglino, la Grafino Andrenyi, kaj la Princino Dragomiroff kaj ŝia servistino.”</p>

  <p>Poirot pripensis. “Ili ĉiuj havas ĉapel-skatolojn, jes?”</p>

  <p>“Jes, sinjoro.”</p>

  <p>“Do, alportu al mi tiujn de la svedino kaj la servistino. Vi diros al ili, ke ĝi estas pro la dogano aŭ io ajn laŭ via deziro.”</p>

  <p>“Ne necesas, sinjoro. Ili nuntempe ne estas en siaj kupeoj.”</p>

  <p>“Do rapidu.”</p>

  <p>La konduktoro foriris. Li revenis kun la du ĉapel-skatoloj. Poirot malfermis tion de la servistino kaj formetis ĝin. Tiam li malfermis tion de la svedino, kaj kontente ekkriis. Forpreninte la ĉapelojn, li vidis rondajn ĝibojn el drata reto.</p>

  <p>“Ha, jen kion ni bezonas. Antaŭ dek kvin jaroj oni fabrikis tiajn ĉapelujojn. Oni fiksis la ĉapelojn sur la ĝibojn per ĉapelpinglo.”</p>

  <p>Dum li parolis li lerte formovis du el la fiksiloj. Tiam li repakis la ĉapelujojn, kaj diris al la konduktoro, ke li reprenu ilin al iliaj lokoj. Kiam la pordo fermiĝis li turnis sin al sia kunulo.</p>

  <p>“Aŭskultu doktoro, mi ne kutime fidas al la sperta procedo. Mi serĉas la psikologion, ne la fingromarkon aŭ la cigared-cindron. Tamen en tiu afero mi bonvenigos iomete da sperta helpo. La kupeo estas plena da postsignoj, sed ĉu mi povas esti certa, ke ili estas kio ili ŝajnas esti?”</p>

  <p>“Mi ne tute komprenas vin, S-ro Poirot.”</p>

  <p>“Nu, jen ekzemplero — ni trovas poŝtukon de virino. Ĉu virino faligis gin? Aŭ ĉu viro diris al si ‘Mi tiel aranĝos, ke tio aspektas kiel krimo de virino. Mi trapikos mian malamikon nenecese ofte, farante kelkajn frapojn malfortaj kaj senefikaj, kaj mi faligos la poŝtukon kie neniu povos maltrafi ĝin.’ Jen unu ebleco, sed nun alia. Ĉu virino murdis lin, kaj ĉu ŝi intence faligis pip-purigilon por ke ĝi aspektu kiel krimo de viro? Aŭ ĉu ni devas serioze supozi, ke du personoj — viro kaj virino — estis aparte koncernataj, kaj ke ĉiu estis tiel senzorga kiel lasi postsignon pri sia personeco. Tio estas iom tro eksterordinara.”</p>

  <p>“Sed kio pri la ĉapelujo?” demandis la kuracisto.</p>

  <p>“Mi venas al tiu punkto. Kiel mi diras, la postsignoj — la poŝhorloĝo haltigita je kvarono post la unua, la poŝtuko, la pip-purigilo povas esti malfalsaj, aŭ ili povas esti intence aranĝitaj. Ĝis nun mi ne povas diri. Sed estas unu postsigno, kiun mi kredas esti vera. Mi parolas pri la maldika alumeto. <i>Mi kredas, ke tiu estas uzita de la murdinto, ne de S-ro Ratchett.</i> Oni uzis ĝin por bruligi ian kulpigan paperon. Eble noto. Se jes, en ĝi estis io, kio lasis eblan postsignon pri la murdinto. Mi intencas provi eltrovi tion.”</p>

  <p>Li iris el la kupeo, kaj baldaŭ revenis kun forneto kaj frizilo. “Mi uzas ĝin por la lipharoj,” li diris, parolante pri la lasta.</p>

  <p>La kuracisto rigardis lin kun multe da intereso. Li platigis la dratajn ĝibojn, kaj tre zorge puŝis sur unu la bruligitajn pecojn de papero. Li metis la alian sur ĝin, kaj tiam per la frizilo tenis la tutaĵon super la flamo de la forneto.</p>

  <p>“Tio estas nur kunmetita afero,” li diris. “Ni esperu, ke ĝi sukcesos laŭ mia deziro.”</p>

  <p>La kuracisto atente rigardis. La metalo eklumis. Subite li vidis indikojn de literoj. Vortoj sin montriĝis — fajrvortoj. Ĝi estas nur peceto de papero. Nur tri vortoj kaj parto de alia montriĝis. “<i>———moru etan Daisy Armstrong</i>.”</p>

  <p>“Ha!” Poirot faris subitan krieton.</p>

  <p>“Vi komprenas ion?” demandis la kuracisto.</p>

  <p>La okuloj de Poirot brilis. Li zorge formetis la frizilon.</p>

  <p>“Jes,” li diris. “Mi scias la veran nomon de la murdito. Mi scias, kial li devis forlasi Usonon.”</p>

  <p>“Kio estis lia nomo?”</p>

  <p>“Cassetti.”</p>

  <p>“Cassetti.” Constantine sulkigis la brovojn. “Ĝi indikas al mi ion. Antaŭ kelkaj jaroj. Mi ne povas memori. Ĝi estis afero en Usono, ĉu ne?”</p>

  <p>“Jes,” diris Poirot. “Afero en Usono.”</p>

  <p>Krom tio Poirot ne estis klarigema. Li ĉirkaŭrigardis, kaj daŭrigis, “Ni parolos pri tio baldaŭ. Ni estu certaj, ke ni jam vidis ĉion ĉi tie.”</p>

  <p>Rapide li denove ekzamenis la poŝojn de la vestoj de la murdito, sed trovis nenion interesan. Li provis malfermi la pordon al la apuda kupeo, sed ĝi estis riglita je la alia flanko.</p>

  <p>“Estas unu afero kiun mi ne komprenas,” diris D-ro Constantine. “Se la murdinto ne eskapis tra la fenestro, kaj se ĉi tiu pordo estis riglita je la alia flanko, kaj se la pordo de la koridoro estis ne nur ŝlosita sed ankaŭ ligita per ĉeno, kiel la murdinto eliris el la kupeo?”</p>

  <p>“Tion diras la aŭdantaro, kiam persono ligita ĉe manoj kaj piedoj estas enfermita en kabineton — kaj malaperas.”</p>

  <p>“Vi intencas———?”</p>

  <p>“Mi intencas diri,” klarigis Poirot, “ke se la murdinto deziris, ke ni kredu, ke li eskapis tra la fenestro, li nature ŝajnigus ke la aliaj du elirejoj estas neeblaj. Kiel la ‘malaperanta persono’ en la kabineto, ĝi estas artifiko. Estas nia devo eltrovi kiamaniere ĝi estas farita.”</p>

  <p>Li ŝlosis la pordon je ilia flanko. “Por malhelpi,” li diris, “ke la bona S-ino Hubbard provu eltrovi detalojn pri la krimo por skribi ion al sia filino.”</p>

  <p>Ankoraŭ unufoje li ĉirkaŭrigardis.</p>

  <p>“Estas nenio alia farebla ĉi tie. Ni iru al S-ro Bouc.”</p>

</div>

<div class="chapter" id="chapter_08">

    <h2>ĈAPITRO 8 — LA INFANŜTELA AFERO ARMSTRONG</h2>

    <p>Ili trovis S-ron Bouc finmanĝanta ovaĵon.</p>

    <p>“Mi pensis, ke estus bone aranĝi pri la tuja servo de la tagmanĝo,” li diris. “Poste oni forsendos ĉiun el la manĝ-vagono, kaj S-ro Poirot povos ekzameni la pasaĝerojn tie. Intertempe mi mendis manĝaĵojn por ni tri ĉi tie.”</p>

    <p>“Bonega ideo,” diris Poirot.</p>

    <p>La tri baldaŭ finis la manĝon, sed nur kiam ili trinketis sian kafon S-ro Bouc menciis la aferon pri kiu ili ĉiuj pensas.</p>

    <p>“Nu?” li demandis.</p>

    <p>“Nu, mi eltrovis la identecon de la viktimo. Mi scias, kial li devis forlasi Usonon.”</p>

    <p>“Kiu li estis?”</p>

    <p>“Ĉu vi memoras pri la Armstrong infaneto? Li estis la viro, kiu murdis la etan Daisy Armstrong — Cassetti.”</p>

    <p>“Mi nun memoras ĝin. Terura afero — kvankam mi ne povas memori la detalojn.”</p>

    <p>“Kolonelo Armstrong estis anglo, tamen duona usonano, ĉar lia patrino estis filino de W. K. Van der Halt, milionulo. Li edziĝis kun la filino de Linda Arden, tre konata aktorino. Ili loĝis en Usono, kaj havis unu infaneton — filinon — kiun ili adoris. Kiam ŝi havis tri jarojn oni forŝtelis ŝin, kaj postulis altegan sumon por ŝia resendo. Kiam oni estis paginta ducent mil dolarojn la kadavro de la infaneto troviĝis, ŝajne dum almenaŭ du semajnoj senviva. La popolo terure indignis. Sekvis eĉ pli malbonaj aferoj. S-ino Armstrong estis graveda. Post la teruraĵo ŝi naskis senvivan infaneton, kaj mem mortis. Ŝia kor-rompita edzo sin pafis.”</p>

    <p>“<i>Mon Dieu</i>, kia tragedio! Mi nun memoras ĝin,” diris S-ro Bouc. “Estis ankaŭ alia morto, se mi bone memoras?”</p>

    <p>“Jes — kompatinda franca aŭ svisa vartistino. La policaro opiniis, ke ŝi ion sciis pri la krimo. Ili rifuzis kredi ŝiajn histeriajn neajn asertojn. Fine la kompatindulino senespere ĵetis sin el fenestro kaj estas mortigita. Poste pruviĝis, ke ŝi estis tute senkulpa.”</p>

    <p>“Preskaŭ ne pripenseble,” diris S-ro Bouc.</p>

    <p>“Ĉirkaŭ ses monatojn poste, oni arestis tiun Cassetti, kiel estron de la bando, kiu ŝtelis la infaneton. Estas nenia dubo, ke Cassetti estis la kulpulo. Sed pere de la granda sumo da mono, kiun li akiris, kaj per la sekreta informo kiun li posedis pri kelkaj personoj, li estis senkulpigita pro teknikaĵo. Malgraŭ tio, la popolo estus pendiginta lin, se li ne estus tiel lerta, ke li evitis ĝin. Nun mi komprenas kio okazis. Li ŝanĝis sian nomon kaj foriris de Usono. De post tiu tempo li vojaĝis en diversaj landoj.”</p>

    <p>“<i>Ah! quel animal! </i>” La voĉtono de S-ro Bouc montris abomenon. “Mi ne povas bedaŭri, ke li estas morta — tu-te ne.”</p>

    <p>“Mi samopinias.”</p>

    <p>“Tamen, ne estas necese, ke li estu murdita en la Orienta Ekspreso. Estas aliaj lokoj.”</p>

    <p>Poirot ridetis. Li sciis, ke S-ro Bouc havas partian opinion pri tiu punkto.</p>

    <p>“Ni nun devas demandi al ni ĉu tiu murdo estas farita de alia bando, kiun Cassetti trompis, aŭ ĉu ĝi estas privata venĝo?”</p>

    <p>Li klarigis pri la malkovro de la vortoj sur la bruligita peceto de papero.</p>

    <p>“Se mi ne eraras la letero estis bruligita de la murdinto, ĉar ĝi enhavis la vorton ‘Armstrong,’ kiu estas indikilo pri la mistero.”</p>

    <p>“Ĉu ankoraŭ vivas membroj de la familio Armstrong?”</p>

    <p>“Bedaŭrinde, tion mi ne scias. Mi kredas, ke iam mi legis pri juna fratino de S-ino Armstrong.”</p>

    <p>Poirot daŭris paroli pri la eltrovoj. S-ro Bouc ĝoje aŭdis pri la rompita poŝhorloĝo. “Tio precize indikas al ni la horon de la krimo.”</p>

    <p>“Jes,” diris Poirot. “Ĝi estas tre oportuna.”</p>

    <p>En lia voĉtono estis io nepriskribebla kiu devigis al la aliaj du, ke ili kurioze rigardu lin.</p>

    <p>“Vi diris, ke vi aŭdis Ratchett paroli al la konduktoro dudek minutojn antaŭ la unua?”</p>

    <p>Poirot klarigis tion, kio okazis.</p>

    <p>“Nu,” diris S-ro Bouc, “tio pruvas ke Cassetti — aŭ Ratchett, kiel mi daŭrigos nomi lin — certe vivis je dudek minutoj antaŭ la unua.”</p>

    <p>“Dudek tri minutoj antaŭ la unua, precize.”</p>

    <p>“Do, je la dekdua tridek sep, por diri ĝin formale, S-ro Ratchett vivis. Jen almenaŭ <i>unu</i> fakto.”</p>

    <p>Poirot ne respondis, sed penseme rigardis antaŭ si.</p>

    <p>Estis frapeto ĉe la pordo, kaj la servisto envenis.</p>

    <p>“La manĝ-vagono estas preta nun, sinjoro,” li diris.</p>

    <p>“Ni iros tien,” diris S-ro Bouc.</p>

    <p>“Ĉu mi povas akompani vin?” demandis Constantine</p>

    <p>“Certe, mia kara doktoro. Se S-ro Poirot ne kontraŭstaras.”</p>

    <p>“Tute ne, tute ne,” diris Poirot, kaj ili iris el la kupeo.</p>

    <!-- <div class="full-image">test<br/><img src="index-41_1.png"/></div> -->

  </div>

  </body>
</html>
